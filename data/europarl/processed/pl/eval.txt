Panie i panowie! Konferencja przewodniczących zwróciła się do mnie, abym wydał oświadczenie w sprawie wydarzeń na Bliskim Wchodzie. Debata na ten temat odbędzie się w środę po południu w obecności przewodniczącego Rady Ministrów Spraw Zagranicznych, czeskiego ministra spraw zagranicznych, pana Schwarzenberga. Mówię o tym, ponieważ nie było to dość jasne. Dołożyliśmy wielu starań, aby zapewnić obecność pana ministra i dowiedzieliśmy się, że spotka się z nami z ochotą, choćby tylko na krótko, chociaż tego samego dnia zmuszony jest udać się do Afryki Południowej. Chciałbym także skorzystać z tej okazji, żeby szczerze podziękować prezydencji czeskiej za pomoc.
Panie i panowie! W czasie, gdy na początku Nowego Roku odbywa się tutaj nasze posiedzenie plenarne, na Bliskim Wschodzie znowu giną ludzie.
Muszę przyznać, i jestem przekonany, że to samo dotyczy większości z nas, że kiedy widzę zdjęcia pokazywane w telewizji mam poczucie jakiegoś bolesnego déjà vu.
W imieniu Parlamentu Europejskiego chciałbym wyrazić głębokie ubolewanie z powodu eskalacji konfliktu pomiędzy Izraelem a Hamasem w Strefie Gazy.
Powiem to zdecydowanie: nie do zaakceptowania jest wywoływanie cierpienia ludności, kontynuowanie tego konfliktu i ostrzeliwanie pracowników Organizacji Narodów Zjednoczonych. Jak bardzo jeszcze nakręcić się musi spirala przemocy, zanim opamiętają się strony tego konfliktu i znowu wróci rozsądek?
Odwoływanie się do przemocy musi się zakończyć po obydwóch stronach. Wystrzeliwanie przez Hamas rakiet w stronę izraelskich miast i miasteczek jest nie do przyjęcia i zasługuje na zdecydowane potępienie, nie wolno nam też zapominać, że to Hamas zerwał zawieszenie broni. Jednakże nie można nie brać pod uwagę kwestii proporcjonalności środków zastosowanych w reakcji na te wydarzenia.
Wszyscy ludzie na Bliskim Wschodzie mają tę samą wartość. Niezbywalne prawo każdego państwa do obrony nie usprawiedliwia stosowania przemocy, której podstawową konsekwencją są cierpienia ludności cywilnej.
Mieszkańcom Strefy Gazy należy udzielić niezwłocznej pomocy. Palestyńczyk jest wart tyle samo, co Izraelczyk, Europejczyk czy Amerykanin - wszyscy mieszkańcy tej ziemi są sobie równi. Nie możemy dopuścić do pogorszenia się sytuacji humanitarnej!
Jako odpowiedzialni politycy powinniśmy być gotowi do wniesienia zdecydowanego wkładu w poszukiwanie trwałego rozwiązania w celu szybkiego położenia kresu tej spirali przemocy.
Uważam, że próba zredukowania kwestii bezpieczeństwa do czysto wojskowych kategorii skazana jest na niepowodzenie. Dlatego nie może być mowy o wyłącznie militarnym rozwiązaniu problemu na Bliskim Wschodzie. Ostatecznie niezbędne jest znalezienie rozwiązania politycznego. Oznacza to przede wszystkim wyciągnięcie wniosków z nieskuteczności dotychczasowego podejścia. Dlatego jest to kwestia przyjęcia rozwiązań, które byłyby nie tylko realne, ale przede wszystkim także trwałe.
W ostatnich kilku dniach przeprowadziłem szereg rozmów telefonicznych z prezydentem Izraela, panem Shimonem Peresem, prezydentem Autonomii Palestyńskiej, panem Salamem Fayyadem, marszałkiem Knesetu, panią Dalią Itzik, oraz oczywiście z Wysokim Przedstawicielem Unii Europejskiej ds. Wspólnej Polityki Zagranicznej i Bezpieczeństwa, panem Javierem Solaną, który już od jakiegoś czasu przebywa w tym regionie .
Ponieważ jestem obecnie przewodniczącym Eurośródziemnomorskiego Zgromadzenia Parlamentarnego rozmawiałem także z wiceprzewodniczącym tego zgromadzenia i przewodniczącym Parlamentu Jordanii, panem Abdelem Hadi Al-Majalim, przewodniczącym Izby Deputowanych Włoch, panem Gianfranco Finim, oraz przewodniczącym Parlamentu Maroka, panem Mustafą Mansourim.
W trakcie tych rozmów dawałem zawsze wyraźnie do zrozumienia, że Parlament Europejski w pełni popiera żądania sformułowane przez Radę Ministrów w imieniu Unii Europejskiej i znajdujące odzwierciedlenie w rezolucji Rady Bezpieczeństwa Organizacji Narodów Zjednoczonych z dnia 8 stycznia 2009 r.
Przygnębiające jest, że wiążąca prawnie rezolucja Rady Bezpieczeństwa, przyjęta dzięki temu, że Amerykanie wstrzymali się od głosu, ignorowana jest przez obydwie strony konfliktu, tzn. zarówno przez Izrael, jak i przez Hamas.
Niezbędne jest wprowadzenie natychmiastowego i trwałego zawieszenia broni. Porozumienie w tej sprawie powinno zostać osiągnięte w ramach mediacji prowadzonej przez Egipt, w której powinny wziąć udział wszystkie zainteresowane strony. Niezbędne jest zapewnienie natychmiastowego i niczym nieograniczonego dostępu do pomocy humanitarnej, a ponadto umożliwienie Agencji Narodów Zjednoczonych ds. Pomocy i Zatrudnienia Uchodźców Palestyńskich na Bliskim Wschodzie (UNRWA) dalszego prowadzenia działalności humanitarnej, bez żadnych przeszkód. Chciałbym dodać: nie tylko przez trzy godziny dziennie!
Kiedy swoją działalność zawiesić muszą nawet organizacje humanitarne i Organizacja Narodów Zjednoczonych na skutek tego, że walczące ze sobą strony nie respektują neutralności tych organizacji, stwierdzić należy, że sięgnęliśmy niedopuszczalnie niskiego poziomu pod względem przestrzegania prawa międzynarodowego i pod względem człowieczeństwa.
Trzeci niezbędny warunek stanowi zintensyfikowanie procesu pokojowego. Jedyną realną podstawą trwałego pokoju jest i pozostaje nadal rozwiązanie obejmujące powstanie dwóch niezależnych państw - Izraela i Palestyny, których granice byłyby bezpieczne.
Działając we współpracy z członkami Kwartetu ds. Bliskiego Wschodu, partnerami arabskimi o umiarkowanych poglądach oraz wszystkimi stronami konfliktu Unia Europejska powinna dążyć do zapewnienia szybkiego wznowienia negocjacji pokojowych pod auspicjami Organizacji Narodów Zjednoczonych. Kompleksowe rozwiązanie wymaga jednak wyraźnie doprowadzenia do pojednania, a zwłaszcza do pojednania pomiędzy poszczególnymi frakcjami palestyńskimi.
Dziś musimy kwestionować słuszność metody stosowanej przez nas dotychczas w ramach tego, co nazywaliśmy "procesem pokojowym”. Jeszcze kilka tygodni temu mogliśmy zakładać, że negocjacje znajdują się na właściwej drodze pomimo powszechnie znanych trudności i ledwie widocznych postępów. Społeczność międzynarodowa, a przede wszystkim my jako Unia Europejska wspieraliśmy te negocjacje poprzez nasze zdecydowane zaangażowanie, a ponadto udzielaliśmy pomocy finansowej, żeby zapewnić podstawowe warunki dla ustanowienia państwa palestyńskiego.
Ale czy zaangażowanie to było dostatecznie zdecydowane z politycznego punktu widzenia? Musimy zadać sobie to pytanie. W międzyczasie staliśmy się znowu świadkami eskalacji konfliktu. Zrozumiałe jest, że w okresie zarządzania kryzysowego wykazujemy tendencję do myślenia w krótkiej perspektywie. Rzeczywiście teraz musimy doprowadzić do natychmiastowego zawieszenia broni i całkowitego wycofania sił izraelskich, zgodnie z wezwaniem Rady Bezpieczeństwa Organizacji Narodów Zjednoczonych.
Doświadczenia ostatnich dziesięcioleci nauczyły nas, że pokoju na Bliskim Wschodzie nie da się zapewnić poprzez zaangażowanie w ten proces wyłącznie stron regionu. Faktem jednakże jest i to, że nie będzie pokoju bez pojednania wrogich wobec siebie stron.
Dlatego też bardziej niż kiedykolwiek w przeszłości społeczność międzynarodowa powinna być gotowa wspierać przywrócenie i zapewnienie trwałego pokoju na Bliskim Wschodzie, aby gorzkie wydarzenia ostatnich dziesięcioleci nie stały się gorzkimi doświadczeniami następnych dziesięcioleci.
Obecność sił międzynarodowych może i powinna ułatwić doprowadzenie do zawieszenia broni. Dlatego wszyscy powinniśmy podjąć wysiłki mające na celu osiągnięcie powodzenia egipsko-francuskiego planu ustanowienia międzynarodowego mechanizmu umożliwiającego zapewnienie Strefie Gazy bezpieczeństwa granic , a wprowadzenie w życie tego planu wymaga oczywiście w pierwszym rzędzie położenia kresu przemytowi broni i rakiet do Strefy Gazy. Unia Europejska ogłosiła już w swoim dokumencie dotyczącym strategii działania, opublikowanym jeszcze na początku procesu prowadzącego do podpisania deklaracji z Annapolis, że jest gotowa zaangażować się w działania w tym zakresie.
Chciałbym w szczególności podkreślić, że rozmieszczenie europejskich i międzynarodowych sił pokojowych może nie doprowadzić w krótkim okresie do zawieszenia broni. Rozmieszczenie takich sił powinno przyczyniać się do realizacji jasno określonego celu politycznego, jakim jest wzbudzenie zaufania niezbędnego do zakończenia rozmów pokojowych poprzez zagwarantowanie bezpieczeństwa zarówno Izraelowi, jak i Palestynie. Oznacza to, że dzięki rozmieszczeniu wojsk, wykonalnemu jedynie pod warunkiem istnienia solidnego mandatu, zwiększy się możliwość wywierania wpływu politycznego na wszystkie strony konfliktu w celu znalezienia pokojowego rozwiązania.
Musimy nie tylko wznowić nasze zaangażowanie w osiągnięcie pokoju, które w przeszłości uznawaliśmy tak często za nasz cel. Potrzebna jest nam także nie tylko gotowość stron do zaangażowania się w dążenie do osiągnięcia pokoju, ale także do osiągnięcia tego pokoju, i to zanim rzeczywiście nastąpi dalsze nasilenie gromadzącej się latami nienawiści, prowadzącej do pożogi.
Na zakończenie chciałbym przypomnieć państwu, że rok 2008 był Europejskim Rokiem Dialogu Międzykulturowego. Chcę także przypomnieć , jak wiele zrobiliśmy jako Parlament Europejski, żeby ten rok był rokiem nadziei i że wyznaczamy sobie priorytety polityczne odzwierciedlające nasze przekonanie, że zderzenie kultur nie jest prawem natury.
Reakcje na całym świecie wobec wojny w Strefie Gazy pokazują, jak szybko zniweczone mogą zostać próby budowania dialogu międzykulturowego, kiedy przytłoczy je realność obrazów, które oglądamy codziennie w wiadomościach. Tym gorzej, że rzeczywistość ta rozgrywana jest przez ekstremistów i fundamentalistów, których celem nie jest osiągnięcie i zapewnienie pokoju, ale doprowadzenie do dalszej eskalacji konfliktu.
Przemoc rodzi jeszcze większą przemoc. Warto to często powtarzać. Jedyną drogą wyjścia z toczącego się kryzysu jest podjecie dialogu i negocjacji. Obydwie te metody nie są same w sobie rozwiązaniem, ale należy stosować je odważnie, żeby mieszkańcy Izraela i Palestyny mogli żyć w rzeczywistym poczuciu bezpieczeństwa, w pokoju i z poszanowaniem własnej godności.
Ostateczny projekt porządku dziennego niniejszego posiedzenia, uzgodniony przez Konferencję Przewodniczących na posiedzeniu 8 stycznia 2009 r. zgodnie z art. 130 i art. 131 Regulaminu został rozdany. Wniesiono, żeby projekt ten został zmieniony, jak następuje.
Ponieważ pani poseł Andrikiennie może być tutaj obecna dziś wieczorem, żeby przedstawić swoje sprawozdanie dotyczące działań Rady Praw Człowieka ONZ, w tym roli UE, głosowanie nad tym sprawozdaniem odbędzie się zgodnie z planem w środę bez ogólnej debaty.
Grupa Zielonych/Wolnego Przymierza Europejskiego wniosła, żeby na zakończenie ogólnej debaty nad sytuacją w Strefie Gazy przedstawione zostały projekty rezolucji. Uzasadnienie tego wniosku przedstawi pan poseł Cohn-Bendit.
w imieniu grupy Verts/ALE. - (FR) Panie przewodniczący, panie i panowie! Wszyscy jesteśmy świadomi sytuacji w Strefie Gazy. Jest zupełnie naturalne, że omawiamy tę kwestię tutaj w Parlamencie. Wzywamy jednak do zajęcia stanowiska Radę Bezpieczeństwa, instytucje i Unię Europejską, a my sami w Parlamencie dyskutujemy nad tymi kwestiami, ale nie chcemy zająć stanowiska. Uważam jednak, że ze względu na nagły rozwój sytuacji w Strefie Gazy, niezwykle istotne jest, aby ta Izba przedstawiła swoją opinię i określiła wyraźnie, czego chce i żeby wreszcie położony został kres masakrom dokonywanym obecnie na Bliskim Wschodzie. Uważam, że nie do przyjęcia jest, by ta Izba nie miała dość odwagi, a może świadomości, żeby zagłosować za przyjęciem tej rezolucji po naszej debacie. Dlatego nasza grupa wzywa do zmiany decyzji Konferencji Przewodniczących i zakończenia debaty, którą mamy przeprowadzić w sprawie sytuacji w Strefie Gazy przyjęciem rezolucji odzwierciedlającej jednoznaczne i zdecydowane stanowisko większości tej Izby, domagającej się zaprzestania masakr w Strefie Gazy. Chcemy rezolucji; powinniśmy mieć świadomość, że w obliczu obecnej sytuacji ponosimy odpowiedzialność polityczną, a ta odpowiedzialność polityczna nie może ograniczać się wyłącznie do debaty, lecz rezolucji określającej wyraźnie czego oczekujemy i co potępiamy!
Panie przewodniczący! Oczywiście głęboko zastanawialiśmy się nad tą kwestią.. Może pan poseł Cohn-Bendit przecenia znaczenie rezolucji, ale rezolucja Rady Bezpieczeństwa stanowi podstawę, którą powinniśmy poprzeć i, jak powiedział już pan przewodniczący Parlamentu, powinniśmy wymagać, aby obie strony dążyły do osiągnięcia pokoju, złożyły broń i zrealizowały postanowienia rezolucji Rady Bezpieczeństwa. Chciałbym tylko dodać, że to właśnie powinno stanowić sedno naszej rezolucji. Jeśli tak będzie, to możemy poprzeć jej przyjęcie. Pod tym względem moglibyśmy współpracować i w tym kontekście poparlibyśmy wniosek pana posła Cohn-Bendita.
Panie przewodniczący, panie i panowie! Zalecenie Konferencji Przewodniczących świadczy o wielkiej mądrości. Usłyszeliśmy dzisiaj oświadczenie pana przewodniczącego Parlamentu, które, jeśli się nie mylę, spotkało się z poparciem wszystkich frakcji politycznych reprezentowanych w tej Izbie. Mówimy o istotnej, podstawowej zasadzie i ważnym oświadczeniu Parlamentu. W ciągu następnych kilku dni otrzymamy bardzo wiele informacji pochodzących z posiedzeń Komisji Spraw Zagranicznych oraz od delegacji, prezydencji Rady i Komisji Europejskiej. Dlatego nie jesteśmy w stanie przyjąć dziś rezolucji,, która odzwierciedlałaby szczegółowo sytuację z czwartku.
W zeszłym tygodniu spędziłem dwa dni na granicy Gazy i byłem świadkiem niesłychanego cierpienia ludności po obu stronach. Uważam, że samo zawieszenie broni nie wystarczy. Zawieszenie broni powinno zostać powiązane z zaprzestaniem w przyszłości przemytu broni do Strefy Gazy. Zasadnicze znaczenie mają zwłaszcza szczegółowe informacje dotyczące negocjacji prowadzonych obecnie w Egipcie. Nie powinniśmy zniweczyć tych wysiłków przyjmując rezolucję, być może podyktowaną przez nasze emocje. Dlatego jestem za utrzymaniem w mocy rezolucji Konferencji Przewodniczących.
Terminy przedstawiają się, jak następuje: projekty rezolucji - dziś wieczorem o godz. 20.00; poprawki i wspólne projekty rezolucji - we środę o godz. 10.00.
(DE) Panie przewodniczący! Chcę zgłosić jeszcze jedną uwagę dotyczącą debaty w sprawie następstw sporu gazowego pomiędzy Ukrainą i Związkiem Radzieckim oraz w sprawie kryzysu... tj. Rosją!
(FR) Przepraszam cię Francis, że wracam do przeszłości! Nie było to moim zamiarem.
(DE) Jeśli chodzi o tę debatę, chcielibyśmy tylko ustalić i mam nadzieję, że wszystkie grupy zgodzą się z tym - żeby debata obejmowała omówienie dążenia przez Słowację do niezgodnego z prawem ponownego uruchomienia elektrowni jądrowej. Chciałem tylko...
Jest pan właściwym człowiekiem na właściwym miejscu. Możesz siedzieć cicho, chłopie? Bądź cicho! To ty bądź cicho!. Chciałem się tylko upewnić. Jesteśmy w Parlamencie, chłopie!
Panie pośle Cohn-Bendit i panie pośle Ferber! Proszę, abyście natychmiast zaprzestali tej sprzeczki. Możecie panowie kontynuować tę wymianę zdań później. Podczas tych obrad można poruszyć każdą kwestię związaną z przedmiotem obrad.
(EL) Panie przewodniczący! Ponieważ kwestia Słowacji i Bułgarii jest poważna, również i ja chciałbym prosić, aby zwrócił się pan do Komisji Europejskiej, która jest przecież strażnikiem traktatów i Traktatu o przystąpieniu, żeby powiedziała nam dokładnie, co się dzieje i dlaczego te dwa państwa podjęły wspomnianą decyzję.
(EL) Panie przewodniczący! Chciałbym poinformować Izbę o prowokacyjnych działaniach prowadzonych przez Turcję wobec Grecji.
Powtarzające się stale przypadki naruszania greckiej przestrzeni powietrznej, myśliwce przelatujące nisko nad zamieszkałymi wyspami greckimi, utrudnianie bezpiecznej żeglugi na wodach terytorialnych Grecji oraz ingerencja w działania poszukiwawczo-ratownicze na Morzu Egejskim, które to działania wchodzą w zakres wyłącznej kompetencji Grecji, a także znaczna pomoc udzielana nielegalnym imigrantom przez Turcję ogólnie źle wróżą stabilności w tym regionie.
Powinniśmy potępić te prowokacyjne działania i ciągłą strategię kwestionowania przez Turcję suwerennych praw państwa członkowskiego Unii Europejskiej, a mianowicie Grecji, i skierować jednoznaczne przesłanie, że podejmowanie takich działań grozi utratą perspektyw członkostwa Turcji w Unii Europejskiej.
(HU) W związku z wprowadzeniem w 2004 roku i stosowaniem środków dyskryminujących obywateli nowych państw członkowskich zatrudnianych w instytucjach europejskich, co w 2008 roku zostało uznane decyzją Europejskiego Trybunału Sprawiedliwości za niezgodne z prawem, chciałbym zwrócić uwagę państwa na nową decyzję dyskryminującą.
Minęło cztery i pół roku, a jednak obywatele nowych państw członkowskich nadal czują się jak obywatele drugiej kategorii. Panie przewodniczący! W ubiegłym roku rozpisany został konkurs na stanowisko kierownika działu tłumaczeń ustnych języka węgierskiego w Parlamencie Europejskim, o które ubiegać się mogli obywatele dowolnego państwa członkowskiego. Kierownik działu tłumaczeń ustnych odpowiedzialny jest nie tyko za realizację zadań administracyjnych, ale także za nadzór nad tłumaczeniem terminologii Unii Europejskiej na język węgierski.
Panie przewodniczący! Bulwersujące jest to, że z dwóch kwalifikujących się kandydatów, jednego węgierskiego i jednego brytyjskiego, wybrano Brytyjczyka. Czy byłby pan sobie w stanie wyobrazić, że stanowisko w dziale tłumaczeń języka francuskiego obsadzone zostało osobą z Anglii czy z Hiszpanii? Panie przewodniczący! Jest to przejaw niedopuszczalnej dyskryminacji wyrządzający znaczną szkodę w dziedzinie tłumaczeń dokumentów Unii Europejskiej. W imieniu wszystkich nowych państw członkowskich pragnę wyrazić mój sprzeciw.
Panie przewodniczący! Dziś po popołudniu przysłuchiwaliśmy się pana oświadczeniom i oświadczeniom innych posłów w sprawie tragicznej sytuacji w Strefie Gazy oraz w sprawie konieczności natychmiastowego zawieszenia broni i wycofania z tej strefy izraelskich sił zbrojnych. Muszę przyznać, że w tych okolicznościach zgadzam się z panem posłem Cohn-Benditem, że Parlament powinien zająć jakieś stanowisko; nie możemy pozostawać niezdecydowani.
Wysłuchawszy wszystkiego, co zostało już tutaj powiedziane, mam wrażenie, że jest w jakimś sensie trywialne poruszać przyziemne kwestie, ale oczywiście, że te właśnie przyziemne sprawy dotyczą wszystkich naszych obywateli. Pod koniec ubiegłego tygodnia spółka Dell w Irlandii oświadczyła, że przenosi 2 000. miejsc pracy, zadając tym samym druzgocący cios społeczności Irlandii Środkowo-Zachodniej i Zachodniej . W okresie, w którym jesteśmy świadkami załamania się koniunktury finansowej na świecie jest to szczególnie trudna sytuacja dla pracowników zatrudnianych bezpośrednio przez spółkę Dell, przez jej dostawców i innych kontrahentów.
W związku z tym szczególnie istotne mogłoby być wykorzystanie środków z Europejskiego Funduszu Globalizacji na wspieranie programów przekwalifikowania i przyuczenia pracowników do nowego zawodu oraz pomoc w zakresie rozwoju przedsiębiorczości w kierunku samozatrudnienia. Niezwykle istotne jest, żeby rząd Irlandii niezwłocznie złożył wniosek do Funduszu Globalizacji, co pozwoli pracownikom odzyskać nieco nadziei na przyszłość i zobaczyć, że Unia Europejska stara się pomagać wszystkim pracownikom, a w tym przypadku pracownikom w Irlandii Środkowo-Zachodniej i Zachodniej.
(PL) Panie Przewodniczący! Jesteśmy tuż po zawarciu porozumienia, na podstawie którego gaz z Rosji dopłynie jednak do szeregu państw członkowskich Unii Europejskiej, które tego gazu zostały pozbawione. Należy podkreślić w tej sprawie solidarność państw członkowskich Unii, choć niestety nie była ona elementem integrującym naszą społeczność od samego początku. W tej sprawie różne kraje miały bardzo różne opinie, na szczęście pod koniec staraliśmy się wystąpić wspólnie.
Chciałem jednak podkreślić - wiedząc, że za dwa dni mamy debatę na ten temat - że ta sprawa unaocznia po pierwsze, iż Rosja traktuje sprawy czysto ekonomiczne jako instrument absolutnie polityczny, a po drugie, że ta sprawa unaocznia, że rzeczywiście musimy jako Unia Europejska mieć wspólną politykę energetyczną, a nie politykę energetyczną poszczególnych największych państw, które np. na swoją rękę budują gazociągi pod Morzem Bałtyckim.
(HU) Panie przewodniczący, panie i panowie! W ogólnoświatowej erze niezdrowej dominacji coca-coli i chipsów, chciałbym wystąpić zdecydowanie w obronie uprawy winorośli i produkcji wina w węgierskim basenie Karpat, która to działalność ma znaczenie międzynarodowe. Niewłaściwa interpretacja dyrektyw unijnych spowodowała, że fundusze europejskie wykorzystywane są obecnie w celu wspierania tych, którzy karczują swoje winnice, a zdarza się nierzadko, że ci, którzy obsadzają swoje winnice nowymi odmianami winorośli najwyższej klasy są karani.
Basen Karpat w obrębie historycznie węgierskiego terytorium, stanowił niegdyś jeden z największych regionów uprawy winorośli w Europie, obejmujący około 600 tysięcy ha. W 1948 r. winnice zajmowały na Węgrzech 260 tysięcy ha, ale powierzchnia uprawy winorośli skurczyła się obecnie do 40 tysięcy ha. Jak długo jeszcze wytwórnie win, kupcy winni i środowisko naturalne zagłębia karpackiego będą w ten sposób niszczone?
Wina, pszenicy, pokoju! Pragnę przywołać to ludowe węgierskie życzenie, żeby życzyć państwu szczęśliwego nowego roku.
Panie przewodniczący! Pragnę poruszyć kwestię Palestyny. Zauważyłem, że w swoich wcześniejszych uwagach zachował pan zbytnią ostrożność w swoim stanowisku wobec Izraela; śmierć poniosło 900 Palestyńczyków, z czego jedną trzecią ofiar stanowiły dzieci, a jednak trudno nam przychodzi tu, w tej Izbie, zdecydowanie potępić brutalność Izraela.
Ta napaść jest nie tylko nieproporcjonalna; jest całkowicie nieuzasadniona. Nie jest spowodowana koniecznością zapewnienia bezpieczeństwa Izraela; w rzeczywistości jest to cyniczna i chłodno wykalkulowana napaść nie na Hamas, lecz na ludność palestyńską. Uważam, że państwa członkowskie mają obecnie obowiązek moralny wykorzystać w pełni swoje polityczne i dyplomatyczne możliwości wywierania wpływu na Izrael, żeby położył kres tym aktom przemocy.
Chodzenie na paluszkach wokół administracji Izraela nie przyniesie żadnych rezultatów; takie podejście nigdy się nie sprawdziło. Izrael musi teraz zdać sobie sprawę, że jego działania pociągają za sobą rzeczywiste konsekwencje. Dlatego wzywam wszystkich posłów do PE, aby domagali się niezwłocznego zawieszenia wykonywania umowy europejsko-śródziemnomorskiej, a co więcej, wszystkich preferencyjnych umów handlowych pomiędzy UE a Izraelem. Jednocześnie powinniśmy przeciwstawić się wszelkim próbom podniesienia rangi stosunków pomiędzy Unią Europejską a państwem Izrael, które stosuje oblężenie Strefy Gazy i brutalnie traktuje ludność palestyńską.
Tak często pobrzmiewająca w tej Izbie retoryka praw człowieka powinna zostać teraz wypełniona słowem i czynem. Jest to jedyna możliwość skutecznej realizacji procesu pokojowego na Bliskim Wschodzie.
Złożoność tej kwestii jest widoczna nawet w długości czasu trwania pani wystąpienia. Przekroczyła pani czas swojego wystąpienia o 50%. Debata w tej kwestii odbędzie się w środę po południu.
Panie przewodniczący! W zeszłym tygodniu moi wyborcy byli zdruzgotani słysząc oświadczenie, o którym wspomniała pani poseł Harkin, dotyczące redukcji zatrudnienia w fabryce spółki Dell o prawie dwa tysiące miejsc pracy. Prawdopodobnie oznacza to także utratę kolejnych dwóch tysięcy miejsc pracy w przedsiębiorstwach zależnych od produkcji spółki Dell w Irlandii. Spółka Dell przenosi produkcję do Łodzi w Polsce, korzystając z pomocy państwa w kwocie bliskiej 52 milionom euro.
Czy Komisja Europejska może mnie zapewnić, że pomoc państwa, z której korzysta Polska, jest zgodna z regułami konkurencji Unii Europejskiej, jak również, że udostępniona zostanie dostateczna pomoc ze środków Europejskiego Funduszu Globalizacji, żeby przygotować zwalnianych pracowników do podjęcia nowej pracy?
(BG) Panie i panowie! Dwa dni temu na ścianach czterech szkół miasta Burgas pojawiły się rasistowskie hasła. Na ścianach wymalowano takie hasła, jak: "Przeróbcie Bułgarów na mydło” i "Śmierć giaurom”. "Giaur” to obraźliwe określenie stosowane przez Turków w czasach imperium otomańskiego wobec osób nie wyznających islamu lub osób będących pochodzenia tureckiego. Dla przeciętnego Turka giaur oznacza podczłowieka, jest to więc najbardziej obraźliwe, rasistowskie określenie w języku tureckim. "Giaurowie” jest określeniem użytym przez byłego ministra rolnictwa Nihata Kabila i tureckich urzędników ministerstwa rolnictwa w odniesieniu do Bułgarów, którzy zostali zatrudnieni w tym ministerstwie, gdzie następnie wprowadzono zasadę preferencyjnego traktowania Turków.
Panie i panowie! Niech ten incydent będzie dla państwa ostrzeżeniem przed tym, jaka jest turecka mentalność w XXI w. Ten przykład w zupełności wystarczy, żeby stwierdzić, że nie ma miejsca dla Turcji w Unii Europejskiej, ponieważ jest to państwo rasistowskie i ksenofobiczne, wspierające i promujące rasizm i ksenofobię w państwach sąsiednich. Przykład ten pokazuje , że to nie Bułgarzy wywołują nienawiść i że to oni właśnie są ofiarami nienawiści i nietolerancji ze względu na pochodzenie etniczne.
Parlament Europejski zawsze zajmował zdecydowane stanowisko wobec rasizmu i nietolerancji ze względu na pochodzenie etniczne. Apeluję do państwa jako do posłów do tego Parlamentu o zajęcie po raz kolejny takiego stanowiska i poparcie naszego oświadczenia pisemnego potępiającego turecki rasizm wobec Bułgarów.
Dziękuję panu, panie przewodniczący! Pochwalam podejmowane przez prezydencję czeską próby uporania się z obecnym kryzysem gazowym, ale mediacje podejmowane od kryzysu do kryzysu nie są rozwiązaniem. Unia Europejska nie może brać na siebie roli "opiekunki do dzieci”; i to do dziecka będącego enfant terrible. Jeden wniosek jest oczywisty: oczekiwanie na wzajemnie korzystny sojusz strategiczny z Rosją jako niezawodnym dostawcą energii jest strategicznym błędem oceny. Podstawową przyczyną obecnego kryzysu nie jest sytuacja na Ukrainie, lecz kryzys wewnętrzny spółki Gazprom, która nie jest w stanie wypełnić swoich zobowiązań.
Produkcja gazu przez spółkę Gazprom utrzymywała się przez osiem kolejnych lat na tym samym poziomie. Jest to typowy rezultat politycznej kontroli państwa nad produkcją. Niemożność jednoczesnego dostarczenia gazu klientom rosyjskim i wypełniania zobowiązań wobec klientów zagranicznych spowodowała, że pan prezydent Putin postanowił wywołać kryzys polityczny, wybierając Ukrainę na kozła ofiarnego. Z tego względu tym większe znaczenie ma dla nas skoncentrowanie się na poszukiwaniu nowych źródeł energii.
(HU) Panie przewodniczący, koleżanki i koledzy posłowie! Kryzys gospodarczy, który początkowo wiele osób uznało za przejaw tworzenia przez media atmosfery zagrożenia, dotarł już do Europy; z kryzysem tym borykają się państwa, regiony, społeczności lokalne i przedsiębiorstwa, a wraz z nimi rodziny i pracownicy. Kwestię tę poruszyło już dwoje naszych kolegów posłów. Konsekwencje recesji nie będą dla nas wszystkich takie same, o czym przypomina nam Komisja Europejska w swoim komunikacie. Negatywne skutki rosną wykładniczo na obrzeżach Europy i społeczeństwa.
Aby nie dopuścić w obecnej sytuacji do zmiany zasady przyzwoitej pracy w zasadę pustosłowia, a także aby ułatwić nam zapobieżenie eksplozji ubóstwa powinniśmy skoncentrować wysiłki na naszych zasobach. Dlatego z zadowoleniem przyjmuję komunikat Komisji Europejskiej oraz zaangażowane pana komisarza Špidla w podnoszenie świadomości i zachęcanie Europy do poczynienia wysiłków mających na celu otoczenie ochroną najsłabszych grup społecznych w tym okresie spadku aktywności gospodarczej.
Przyjęcie przez Komisję Europejską zróżnicowanego podejścia daje powody, żeby wierzyć, że zjednoczona Europa nie będzie oznaczać obowiązkowej uniformizacji, szczególnie nie w okresie kryzysu. Mam nadzieję i oczekuję, że takie podejście zyska poparcie Parlamentu Europejskiego.
Panie przewodniczący! Mamy obecnie do czynienia z paradoksem. Choć większość konsumentów europejskich stale powtarza, że jest przeciwna organizmom zmodyfikowanym genetycznie, wyniki badań wskazują, że konsumenci kupują żywność zmodyfikowaną genetycznie, gdy taka właśnie żywność jest dostępna w supermarketach.
Wielu konsumentów nie jest po prostu świadomych, że w Europie sprzedawana jest żywność zmodyfikowana genetycznie lub też wpada w pułapkę nieczytelnych etykiet i koniec końców nie wie, co kupuje.
Jednym z możliwych rozwiązań jest umieszczanie na etykiecie informacji, że żywność nie zawiera organizmów zmodyfikowanych genetycznie. Nie istnieją jednak obecnie żadne wspólne przepisy dotyczące etykietowania żywności niezmodyfikowanej genetycznie, co pozostawia poszczególnym państwom członkowskim swobodę wyboru w tym zakresie. Wywołuje to zamęt wśród konsumentów i zakłóca prawidłowe funkcjonowanie rynku wewnętrznego, gdyż niektóre państwa wprowadziły już przepisy dotyczące etykietowania żywności niezmodyfikowanej genetycznie, podczas gdy inne nie dopuszczają podawania informacji tego rodzaju.
Obywatele chcą dokonywać wyboru żywności zgodnie ze swoimi wartościami, a nie kierując się wynikami badań oceniających bezpieczeństwo. Jeżeli interesuję nas obawy konsumentów, to powinniśmy przestrzegać w pełni zasady przejrzystości i zapewnić konsumentom możliwość dokonania rzeczywistego wyboru. Dlatego wzywam Komisję Europejską do stworzenia na szczeblu europejskim ram prawnych dotyczących dobrowolnego etykietowania żywności niemodyfikowanej genetycznie.
(PL) Panie Przewodniczący! Pragnę z tego miejsca wezwać Radę, aby na podstawie art. 13 Traktatu ustanawiającego Wspólnotę Europejską podjęła niezbędne środki w celu zwalczania na Litwie dyskryminacji ze względu na pochodzenie etniczne.
Po ostatnich wyborach parlamentarnych na Litwie, w których posłami zostali trzej politycy z mniejszości polskiej, władze litewskie chcą odebrania dwóm z nich mandatów poselskich. Jako powód podaje się posiadanie przez nich Karty Polaka - dokumentu, który potwierdza przynależność do narodu polskiego i służy pielęgnowaniu kultury oraz tożsamości narodowej u osób pochodzenia polskiego na całym świecie. Władze litewskie twierdzą natomiast, że jest to zobowiązanie wobec obcego państwa. To oczywisty absurd i skandal, a także dyskryminacja ze względu na pochodzenie etniczne, jak również pogwałcenie praw mniejszości narodowych niegodne członka Unii Europejskiej. Mam nadzieję, że władze litewskie opamiętają się!
(CS) Panie przewodniczący, panie i panowie! Pan poseł Bernd Posselt, reprezentujący w tym Parlamencie bawarską partię CSU i kierujący Stowarzyszeniem Niemców Sudeckich zaproponował, żeby w trakcie swojej prezydencji Republika Czeska uchyliła tzw. dekrety Benesza. Jest to oburzające żądanie, którego Czechy nie mogą spełnić. Wiemy oczywiście, że dekrety te zostały przyjęte i wprowadzone w życie po drugiej wojnie światowej zgodnie ze stanowiskami zwycięskich mocarstw, zastępując normy prawne do czasu wyboru właściwego parlamentu. Nie jest to zatem kwestia jakiejś rakowatej narośli na europejskim porządku parlamentarnym, jak twierdzi pan poseł. Uważam, że to właśnie organizacja pana posła Posselta przypomina rakowatą narośl, ponieważ działa w sposób niewątpliwie sprzeczny z celami nowoczesnej integracji europejskiej realizowanymi przez UE. Podczas gdy pan poseł Posselt atakuje Czechy, z zadowoleniem mieszkają i pracują w tym kraju tysiące obywateli niemieckich, a wielu byłych Niemców Sudeckich przeprowadziło się do Czech po przejściu na emeryturę. Sam jestem przykładem tego, że w dzisiejszych Czechach nie ma agresji antyniemieckiej, ponieważ będąc obywatelem niemieckim zostałem wybrany, żeby reprezentować w tym Parlamencie Czechy.
Panie przewodniczący! Kryzys gazowy spowodował, że setki tysięcy gospodarstw domowych w 17 państwach europejskich pozbawionych zostało ogrzewania w okresie, w którym temperatury kształtowały się na poziomie poniżej zera. Skutki tego sporu były odczuwane najbardziej dotkliwie w Europie Środkowej i Wschodniej, gdzie wstrzymano produkcję w fabrykach i naukę w szkołach.
Nawet jeżeli Kijów i Moskwa podpiszą porozumienie wynegocjowane przez Unię Europejską w następstwie wielogodzinnych rozmów z urzędnikami UE, jak twierdzi spółka Gazprom. wykonanie porozumienia w sprawie wznowienia dostaw gazu do Europy przez terytorium Ukrainy zostanie opóźnione, ponieważ Gazprom nie otrzyma egzemplarza tego porozumienia.
Zespół ekspertów technicznych wysłanych przez Komisję Europejską skontroluje ilość gazu przepływającego z Rosji do rurociągów ukraińskich, ale nawet, jeżeli gaz zacznie płynąć na Ukrainie, to i tak może minąć około 36 godzin zanim dotrze do państw członkowskich UE. Dlatego Europie potrzebna jest jednolita polityka bezpieczeństwa energetycznego, żeby uniknąć dalszych konfliktów, a ponadto Europa powinna doprowadzić do dywersyfikacji swoich źródeł dostaw energii.
Z zadowoleniem przyjmuję interwencję Parlamentu w tej sprawie i mam nadzieję, że porozumienie osiągnięte zostanie jak najszybciej, żeby zapobiec pogłębianiu się tego konfliktu.
(SL) W zeszłym roku obchodziliśmy 40 rocznicę podpisania Traktatu o nierozprzestrzenianiu broni jądrowej, a rok wcześniej przyjęliśmy w tej Izbie rezolucję, którą wezwaliśmy Prezydium, Radę i Komisję Europejską do wzmożenia wysiłków na rzecz bardziej skutecznej wielostronności i bardziej rygorystycznego wykonywania tego traktatu, o którym wiemy, że ograniczył istniejące arsenały broni jądrowej, ale niestety nie doprowadził do zmniejszenia zasobów tej broni. Drogą tej rezolucji wezwaliśmy także Stany Zjednoczone Ameryki do wycofania swoich głowic jądrowych z terytorium Europy, a Wielką Brytanię i Francję do wstrzymania realizacji swoich programów dotyczących jądrowych pocisków rakietowych.
Ponieważ kadencję posła tej szacownej Izby rozpocząłem dopiero w listopadzie ubiegłego roku, chciałbym, jeśli można, zapytać, w jakim stopniu i w jaki sposób wezwania te zostały uwzględnione, a raczej, jak skuteczne były te wysiłki, biorąc pod uwagę zarówno fakt, że wraca się obecnie do nowego projektu rozmieszczenia amerykańskiej tarczy antyrakietowej w Czechach i w Polsce, oraz że projekt ten, czego można się było spodziewać, stanowi źródło nowych napięć pomiędzy Zachodem a Rosją, jak i to, że pojawiają się koncepcje i groźby wznowienia niebezpiecznego wyścigu zbrojeń.
(RO) Debata dotycząca kryzysu gazowego, w tym debata prowadzona podczas dzisiejszej wieczornej sesji, była żarliwa.
Każdy występujący poseł przedstawia, jak znaczący i niebezpieczny jest poziom zależności energetycznej Unii Europejskiej. Wszyscy mówią to samo, a mianowicie że rozwiązaniem jest kontynuacja ograniczania naszej zależności od pojedynczych źródeł energii.
Trudno jest także powiedzieć, jaki jest w Unii Europejskiej obecny poziom strat energii wskutek marnotrawstwa. Niektórzy analitycy twierdzą, że może to być nawet jedna trzecia całości zużycia energii. Oznacza to, na przykład, że jeżeli Rumunia importuje rocznie około 14 milionów ton rosyjskiego gazu ziemnego w przeliczeniu na ropę naftową, to niemal jeden milion ton gazu ziemnego w przeliczeniu na ropę naftową marnotrawiony jest na skutek wadliwej izolacji w blokach mieszkalnych.
Niestety prawodawstwo wspólnotowe nie nadaje się do rozwiązania tego problemu, ponieważ w niezrozumiały sposób ogranicza możliwość przyznawania środków z funduszy europejskich na realizację projektów mających na celu odnowę systemów grzewczych.
Codziennie powinniśmy zadawać sobie następujące pytanie: co jest łatwiejsze? Poszukiwanie nowych źródeł energii i nowych tras jej przesyłu, czy pamiętanie, że możemy wykorzystywać proste metody oszczędzania znacznych ilości energii, która w przeciwnym razie jest marnotrawiona?
(SK) W tym roku obchodzimy 10 rocznicę wprowadzenia euro, a 1 stycznia 2009 r. Słowacja stanie się 16 państwem strefy euro.
Mój kraj zrzekł się części swojej tożsamości, ale uczynił to z dumą. Choć ceniliśmy naszą walutę, zaczęliśmy stosować euro, a większość ludności Słowacji szybko zaczęła uważać euro za swoją walutę. Przyjęliśmy euro po upływie tylko pięciu lat od przystąpienia do Unii Europejskiej i, jak powiedział pan premier Fico w dzień Nowego Roku, możemy uważać euro za talizman przynoszący nam stabilność i umożliwiający jeszcze bardziej dynamiczny rozwój Słowacji w okresie istniejącego kryzysu gospodarczego. Chciałbym pochwalić wszystkich, którzy przyczynili się do przyjęcia euro na Słowacji oraz wyrazić wdzięczność ludności Słowacji za jej pozytywne podejście do nowej waluty.
Życzę wszystkim Słowakom powodzenia z euro jako symbolem zintegrowanej i bogatej Europy.
(EL) Panie przewodniczący! Ponieważ w tej sprawie Parlament nie zaplanował żadnej debaty chciałabym podkreślić znaczenie dla Unii Europejskiej wniosku dotyczącego dyrektywy Rady wdrażającej porozumienie zawarte przez Stowarzyszenia Armatorów Wspólnot Europejskich i Europejską Federację Pracowników Transportu.
Przedmiotowa dyrektywa dotycząca pracy marynarzy zgodnie Konwencją o pracy na morzu zapewni marynarzom w Unii Europejskiej możliwość uzyskiwania godziwych warunków pracy.
Sektor ten powinien być wspierany, ponieważ wnosi wkład w rozwój gospodarczy oraz w produktywność. Wody morskie otaczające terytorium Unii Europejskiej mają istotne znaczenie dla handlu międzynarodowego, a młodzież powinna móc upatrywać swoją przyszłość we wstępowaniu do marynarki i wspieraniu żeglugi.
(DE) Panie przewodniczący! Powodem mojego wystąpienia jest wykryty na początku października 2008 r. w Austrii nielegalny przewóz szczeniąt. Od początku października 2008 r. próbowałem uzyskać możliwość wystąpienia w ramach procedury jednominutowych wystąpień i z cieszę się, że wreszcie mi się to udało. Co ciekawe, w międzyczasie panu posłowi Rogalskiemu umożliwiono wystąpienie aż trzy razy.
Przejdźmy jednak do kwestii, którą chciałem poruszyć. Policja austriacka zatrzymała ciężarówkę, którą przewożonych było 137 szczeniąt. Pojazd był niesprawny, a paszporty zwierząt były fałszywe, ponieważ psy nie osiągnęły jeszcze wymaganego prawem wieku, w którym można je było przewozić. Podróż rozpoczęła się na Słowacji, a miała się zakończyć w Hiszpanii. Przypadek ten nie jest odosobniony, a wydarzenie to pokazuje nam po raz kolejny, że organizacje nastawione na zysk ciągle obchodzą w sposób przestępczy obowiązujące w Europie przepisy w zakresie ochrony zwierząt. W Europie rzeczywiście potrzebne są szczegółowe kontrole przewozu zwierząt, a w przypadku nieprzestrzegania obowiązujących przepisów nałożone kary grzywny. Unia Europejska powinna przyjąć wspólne europejskie minimalne standardy ochrony zwierząt, które to standardy powinny zostać wdrożone i monitorowane przez rządy wszystkich państw członkowskich. Zmusiłoby to także państwa wykazujące dotychczas całkowity brak zainteresowania ochroną zwierząt do wprowadzenia określonych standardów w tym zakresie.
(SL) Krwawa i nieustająca masakra Palestyńczyków w Strefie Gazy stanowi symbol ludzkiej bezsilności i podwójnych standardów, a także wołający o pomstę do nieba przejaw niesprawiedliwości. Czy liczba ofiar po stronie palestyńskiej musi naprawdę osiągnąć poziom czterocyfrowy zanim czynniki międzynarodowe wykorzystają mechanizmy mediacji, którymi dysponowały od samego początku tego konfliktu?
Unia Europejska uważa się za aktywny podmiot stosunków międzynarodowych i światową potęgę polityczną. Ale czy jest tak naprawdę? Czy rzeczywiście możemy uważać się za aktywny podmiot, kiedy pomimo całego swojego zaawansowanego technicznie wsparcia wywiadowczego armia izraelska atakuje finansowaną przez Unię Europejską szkołę , w której przebywa wielu cywilów? Czy można mówić o istnieniu międzynarodowego prawa humanitarnego, kiedy armia izraelska siłą zmusza Palestyńczyków do przeprowadzenia się do domu, który następnego dnia intensywnie ostrzeliwuje?
Byłem w Izraelu wiele razy, w tym w miejscowości Sderot, i mam obszerną wiedzę na temat tego, co się tam dzieje, ale te działania izraelskie są nieproporcjonalne, nadmierne i niehumanitarne. Są to działania niemoralne, przewrotne i dziwaczne, ponieważ zasadniczo stanowią przejaw zbliżającej się kampanii wyborczej. To krwawa kampania wyborcza.
Panie przewodniczący! Chciałbym skorzystać z tej okazji, żeby wyrazić moje poparcie dla udzielenia przez Unię Europejską finansowego wsparcia organizatorom Europejskich Specjalnych Igrzysk Olimpijskich, które mają się odbyć w 2010 roku w Warszawie oraz organizatorom Światowych Specjalnych Igrzysk Olimpijskich, które mają się odbyć w 2011 roku w Atenach.
Komisja Europejska przeznaczyła 5 milionów euro na wsparcie Światowych Specjalnych Igrzysk Olimpijskich w 2003 roku w Irlandii, które były takim wspaniałym wydarzeniem i sprawiając tak wiele przyjemności wielu z obecnych na nich. W Unii Europejskiej powinniśmy przodować we wspieraniu wolontariatu w sporcie.
Chciałbym, jeśli można, dodać, że przygotowaliśmy oświadczenie pisemne w tej kwestii, które w tym tygodniu posłowie Parlamentu Europejskiego mogą podpisywać poza tą salą i chciałbym zaapelować do wszystkich koleżanek i kolegów posłów o podpisanie tego oświadczenia wspierającego finansowanie przez Unię Europejską tych trzech bardzo ważnych Specjalnych Igrzysk Olimpijskich.
(CS) Panie przewodniczący, panie i panowie! Życzę państwu szczęśliwego Nowego Roku! Chciałbym wyrazić moje szczere zdziwienie ironią losu, że rząd czeski, który jest dobrze znany ze swojego specyficznego podejścia do kwestii negocjacji z Rosją, nie rozdarł jeszcze swoich szat i nie posypał głowy popiołem. Rząd Czech odroczył nawet negocjacje z Rosją w sprawie bezpieczeństwa energetycznego. Jeszcze bardziej zaszokowany jestem stanowiskiem Komisji Europejskiej. Komisja grozi Słowacji i Bułgarii sankcjami i słyszeliśmy nawet, że pan poseł Cohn-Bendit także zaleca nałożenie sankcji, jeżeli uruchomione zostaną znowu zamknięte obecnie bloki elektrowni jądrowych. Chciałbym zalecić komisarzom i rzecznikowi prasowemu Komisji Europejskiej, żeby wzięli ciepłe ubrania, wyłączyli w domu ogrzewanie i wyjaśnili swoim rodzinom, że działają w poczuciu solidarności ze Słowakami i Bułgarami. A może był to tylko kiepski noworoczny żart?
(EL) Panie przewodniczący! Chciałbym odnieść się do kwestii gazu ziemnego, biorąc pod uwagę, że od dziesięciu dni jesteśmy świadkami konfliktu związanego z tą kwestią, konfliktu, w który wplątanych zostało wiele państw członkowskich Unii Europejskiej zaspokajających swoje potrzeby energetyczne, korzystając przede wszystkim z gazu ziemnego, co powoduje problemy dla obywateli, przedsiębiorstw i przemysłu.
Wydaje się, że dzięki rozmowom pomiędzy obiema stronami sporu, naznaczonym podejrzeniami, brakiem zaufania i sprzecznymi oświadczeniami, jak również dzięki interwencji prezydencji europejskiej i Komisji Europejskiej, znalezione zostało jakieś rozwiązanie.
Oczywiste jest, że niezależnie od intencji i podziałów, problem ten może pojawić się ponownie, chyba, że podjęte zostaną jakieś środki. Dlatego powinniśmy rozpatrzyć kwestię przeformułowania doktryny energetycznej Unii Europejskiej poprzez uwzględnienie innych źródeł energii.
Parlament Europejski powinien także oświadczyć wyraźnie, że Unia Europejska nie będzie zakładnikiem, powinien także uczestniczyć w debacie mającej na celu zaplanowanie alternatywnych tras bezpiecznych i ciągłych dostaw gazu ziemnego. Cel ograniczenia zapotrzebowania na energię do 2020 r. o 20% nie zostanie osiągnięty w niestabilnych i niebezpiecznych warunkach.
(RO) Unia Europejska powinna nadać priorytet opracowaniu wspólnej strategii energetycznej oraz planu działania mającego na celu zwiększenie bezpieczeństwa energetycznego Unii.
Decyzja Ukrainy, żeby odciąć dostawy gazu ziemnego do państw członkowskich UE uwidoczniła zależność Unii Europejskiej od jej tradycyjnych dostawców. Ponadto niskie temperatury panujące tej zimy przysporzyły poważnych problemów w działalności dostawców energii elektrycznej, którzy odnotowali rekordowe poziomy zużycia.
Unia Europejska powinna opracować europejską strategię modernizacji swoich sieci energetycznych, zwiększyć efektywność energetyczną i doprowadzić do dywersyfikacji swoich źródeł dostaw energii. Wśród wspólnych działań priorytetowych mających na celu zwiększenie bezpieczeństwa energetycznego Unii Europejskiej znaleźć się powinny budowa gazociągu Nabucco, budowa terminali skroplonego gazu w portach europejskich, inwestowanie w bezpieczniejsze elektrownie jądrowe, zwiększenie efektywności energetycznej oraz wzrost wykorzystywania energii odnawialnej.
Działając we współpracy z Europejskim Bankiem Inwestycyjnym i rządami poszczególnych państw członkowskich, Komisja Europejska powinna określić i zagwarantować środki finansowe na realizację takich priorytetowych projektów.
Pani przewodnicząca! Chciałbym poruszyć kwestię Zimbabwe. Wydaje mi się, że Zimbabwe nie pojawia się na ekranach naszych telewizorów, więc w istocie nie interesujemy się niektórymi problemami, z jakimi boryka się ten kraj. Ostatnio byliśmy świadkami przypadku pani Jestiny Mukoko, dyrektora wykonawczego Projektu pokoju dla Zimbabwe i członka zarządu Forum Organizacji Pozarządowych na rzecz Praw Człowieka Republiki Zimbabwe, która została porwana i przetrzymywana w odosobnieniu przez 21 dni zanim pojawiła się ponownie w sądzie pokoju w Harare, nosząc na sobie ślady wyglądające na ślady tortur i brutalnego traktowania, a wszystko to tylko dlatego, że jest obrońcą praw człowieka.
Pani Mukoko jest obecnie przetrzymywana w pojedynczej celi więzienia o zaostrzonym rygorze, a jej przyszłość jest zagrożona, ponieważ znalazła się w rękach reżymu prezydenta Mugabe, tak jak przed nią wielu działaczy, pracowników organizacji pomocowych i zwykłych obywateli.
W tej Izbie i w parlamentach narodowych padło wiele słów troski i potępienia, ale koszmar zwykłych obywateli Zimbabwe trwa nadal na tym samym, niezmienionym poziomie. Uważam, że nadszedł czas, żeby ponownie wyrazić nasze zaniepokojenie tą sytuacją, a także, żeby wezwać Radę i Komisje Europejską do podjęcia działań mających na celu położenie kresu raz na zawsze działalności przestępczej skierowanej przeciwko osobom walczącym o prawa człowieka w Zimbabwe.
Pani przewodnicząca! Z zadowoleniem przyjmuję oświadczenie złożone dziś wieczorem przez pana przewodniczącego w sprawie Strefy Gazy, a w istocie decyzję Parlamentu, żeby wydać rezolucję w tej sprawie, wzywającą wszystkie strony konfliktu w Strefie Gazy do natychmiastowego jednostronnego zawieszenia broni. W obliczu ponad 900 ofiar śmiertelnych aż nazbyt oczywista jest bezsensowność polityki realizowanej drogą działań wojennych. Powinniście państwo domagać się od Izraela położenia kresu zabijaniu. Strefa Gazy jest największym więzieniem na świecie, w którym przetrzymywanych jest obecnie półtora miliona więźniów; jest też obecnie niestety rzeźnią, w której śmierć ponoszą kobiety, mężczyźni i dzieci, i to tylko dlatego, że są Palestyńczykami.
Jakich to przestępstw mogły się dopuścić palestyńskie dzieci ponoszące śmierć w wyniku tego konfliktu? Jakież to usprawiedliwienie mamy my, Europejczycy, żeby kontynuować robienie interesów z Izraelem, pomimo tego, że nadal bezwzględnie zabija niewinnych ludzi? Rada Europejska powinna przestać szukać wymówek, zaprzestać kłótni i zjednoczyć się we wspólnych działaniach, które położą kres temu zabijaniu. Nie może być mowy o podniesieniu rangi wzajemnych stosunków pomiędzy Europą a Izraelem tak długo, jak Izrael nie podejmie konstruktywnych rozmów ze wszystkimi przedstawicielami narodu palestyńskiego.
Unia Europejska, jako organizacja państw zjednoczonych wspólnymi wartościami, powinna za pomocą wszelkich możliwych środków uniemożliwić propagowanie nienawiści. Tymczasem francuski operator Eutelsat zdecydował się nadawać program powiązanej z Hamasem stacji Al-Aksa TV, która otwarcie wzywa do ataków na cywilną ludność Izraela.
Firma Eutelsat pokazała tym samym po raz kolejny, iż etyka w biznesie jest terminem obcym osobom odpowiedzialnym za zarządzanie spółką, zwłaszcza w kontekście trwającego od miesięcy blokowania możliwości nadawania niezależnej chińskiej telewizji NTD TV. Pomimo apelu wielu środowisk zarząd Eutelsat wciąż nie chce wycofać się ze swojej decyzji, podjętej zresztą pod naciskiem chińskiego rządu. Zaskakujące i kompletnie amoralne wybory, jakich dokonuje zarząd spółki Eutelsat, stawiają pod znakiem zapytania wyłącznie biznesowe intencje jej władz.
(PT) Pani przewodnicząca! Izraelska napaść w Strefie Gazy stanowi zbrodnię wojenną i zbrodnię przeciwko ludzkości. Jest to tragedia -- śmierć poniosło 900 Palestyńczyków, w tym wiele dzieci, a tysiące Palestyńczyków odniosły rany.
Powinniśmy domagać się zaprzestania napaści na Gazę. Powinniśmy domagać się położenia kresu izraelskiej blokadzie, która zamienia Strefę Gazy w obóz koncentracyjny. Dlatego przyłączamy się do wszystkich tych osób z każdego kraju i z każdego kontynentu, które protestują przeciwko masakrom; wszystkich tych osób z każdego kraju i z każdego kontynentu, które odczuwają gniew, wychodzą na ulice i skandują "Dość tego zabijania!” Jest niezwykle istotne, żeby Parlament Europejski i inne właściwe organy Unii Europejskiej domagały się niezwłocznego zaprzestania napaści na Strefę Gazy i położenia kresu izraelskiej blokadzie.
(CS) Dziękuję pani, pani przewodnicząca. Ostatnio zdumiało mnie, że kilka czeskich towarzystw ubezpieczeniowych zaprzestało udzielania bonifikat należnych kobietom wykupującym obowiązkowe ubezpieczenie samochodu. Krok ten uzasadniony został wprowadzeniem w życie nowych przepisów prawa zakazujących dyskryminacji. Raz po raz jesteśmy świadkami zajęcia przez niektórych polityków i niektóre organizacje pozarządowe dość przesadnego stanowiska w sprawie równości płci. Jednym z przykładów takiej przesady jest niebranie pod uwagę danych aktuarialnych, które codziennie pokazują, że kobiety i mężczyźni zachowują się inaczej w różnych sytuacjach życiowych, co pociąga za sobą, że mają różne stawki ubezpieczenia i ocenę ryzyka. Nieuwzględnianie takich różnic nie stanowi przejawu walki o równouprawnienie, ale raczej walki o uznanie obydwu płci za takie same i identyczne. Taka walka byłaby pozbawiona sensu i absurdalna. Kobiety i mężczyźni różnią się od siebie właśnie dlatego, że obydwie płcie uzupełniają się wzajemnie w pożyteczny i korzystny sposób w życiu codziennym, w związkach i w społeczeństwie.
Pani przewodnicząca! Opublikowane zostały właśnie wyniki badania opinii publicznej przeprowadzonego ostatnio na zlecenie Kampanii na rzecz Niepodległej Brytanii. Większość ankietowanych stwierdziła, że Unia Europejska straciła kontakt z rzeczywistością oraz że jest skorumpowana i nieefektywna; 83% respondentów uważa, że prawo brytyjskie powinno mieć pierwszeństwo, a zatem oczekuje uchylenia zasady pierwszeństwa prawa UE, a 71% oczekuje przeprowadzenia referendum w sprawie pozostania przez Wielką Brytanię w Unii Europejskiej. Niestety nie ma na to wielkich szans, jeśli wziąć pod uwagę, że rząd Partii Pracy nie chce nawet przeprowadzić referendum w sprawie Traktatu z Lizbony, co przecież obiecał w swoim programie wyborczym.
Brytyjczycy oczekują wolnego handlu, przyjaźni i współpracy, zarówno z Europą, jak i ze światem, i nie chcą żyć pod rządami Unii Europejskiej. Gdyby przeprowadzone zostało rzeczywiście wiarygodne referendum, w którym Brytyjczyków zapytano by, czy chcą stałego zacieśnienia integracji politycznej i gospodarczej z Unią Europejską, czy też wyjścia z Unii, zdecydowana większość opowiedziałaby się za tym drugim rozwiązaniem.
Pani przewodnicząca! Chciałabym wyrazić moje obawy wobec coraz większego braku dyscypliny naukowej w projektach wniosków legislacyjnych przedkładanych temu Parlamentowi przez Komisję Europejską, a w szczególności w niektórych sprawozdaniach i poprawkach, za które odpowiedzialni jesteśmy my, posłowie Parlamentu Europejskiego. Coraz częściej rzetelne informacje naukowe wypierane są przez populistyczne i emocjonalne reakcje, skrywane często pod płaszczykiem konieczności dochowania zasady ostrożności.
Weźmy kwestię środków ochrony roślin. Odstąpiliśmy od zasady naukowej oceny ryzyka. Brak jest szczegółowej procedury UE w zakresie oceny skutków i naukowej definicji substancji zaburzających gospodarkę hormonalną, występuje także niespójność w sposobie proponowanego traktowania tych środków a dyrektywą REACH.
Doprowadzamy do tego, że prawodawstwo Unii Europejskiej kompromitowane jest na forum międzynarodowym i osłabiamy jego wiarygodność ze względu na coraz większy brak dyscypliny naukowej i rzetelnych podstaw naukowych.
(BG) Pani przewodnicząca, panie i panowie! Kryzys gazowy, z którym boryka się Europa na początku 2009 roku zaczyna szybko przybierać rozmiary katastrofy w przypadku Bułgarii, która nie dysponuje alternatywnymi źródłami dostaw gazu ziemnego. Nie będę rozwodził się nad skandaliczną, krótkowzroczną decyzją rządu bułgarskiego, której skutkiem jest to, że mój kraj jest zakładnikiem konfliktu pomiędzy Rosją a Ukrainą, ponieważ dla każdego jest to oczywiste.
O wiele ważniejsze jest teraz podjęcie przez nas decyzji, jakie podjąć środki, żeby ten kryzys rozwiązać. W tym przypadku może to oznaczać, że Bułgaria musi znaleźć alternatywę, żeby zerwać ze swoją zależnością od dostaw zewnętrznych. Dlatego uważam za niezbędne, żeby Europa i państwa bałkańskie, takie jak Bułgaria, poszły za przykładem Słowacji i postanowiły uruchomić ponownie bloki I, II, III i IV elektrowni jądrowej w Kozloduju. Obecnie jest to jedyna możliwość, jaką dysponuje Bułgaria, pozwalająca temu państwu zapewnienie sobie minimum niezależności i ograniczenie zarówno bezpośrednich szkód, jak i szkód wywołanych stosowaniem obecnie w miejsce gazu oleju opałowego.
(RO) Biorąc pod uwagę, że bieżący rok 2009 jeszcze się dobrze nie zaczął chciałabym wszystkim państwu powiedzieć, że moim zdaniem nie jest to zwykły rok.
W 2009 roku obchodzimy 20 rocznicę końca zimnej wojny oraz zburzenia wszystkich murów dzielących poszczególne państwa i całą Europę na Wschód i Zachód, gdzie po jednej stronie istniały wolność i demokracja, a po drugiej rządy sprawowały reżymy totalitarne.
Jako posłanka do PE reprezentująca Rumunię, ale także jako obywatelka Rumunii, która wie, co to jest dyktatura, uważam, że te dwie dekady oznaczają przemianę dla jednych z nas i akceptację dla pozostałych.
Wierzę również, że pomimo obecnej sytuacji rok 2009 powinien być rokiem, w którym zarówno nasze działania, jak i działania Komisji Europejskiej powinny być ukierunkowane na Europę, która jest wspólna dla wszystkich Europejczyków; Europę, w której każdy z jej 500 milionów obywateli wie, że jego prawa są gwarantowane, że rzeczywiście żyjemy w poczuciu solidarności, że nikt nigdy nie może stać się znowu ofiarą dyskryminacji, nikt nigdy nie musi się czuć jak osoba obca czy tylko tolerowana w zjednoczonej Europie, że wszyscy jesteśmy obywatelami europejskimi, którzy czują się tak samo, bez względu na to, gdzie każdy z nas żył przed 1989 rokiem.
- (PL) Pani przewodnicząca! Parlament Europejski wielokrotnie zajmował się sprawami ekologii. Chciałbym więc zasygnalizować problem, z którym zwróciła się do mnie młodzież szkolna dbająca o środowisko naturalne. Ceny złomu, papieru i butelek z tworzyw sztucznych gwałtownie spadają. Zbiórka tych surowców staje się nieopłacalna. W dodatku w wielu miastach wycofano się z pojemników segregacyjnych, a także zaprzestano ich opróżniania.
Ostatnio szczególnie nabrzmiały jest problem makulatury. Aktualną sytuację w Polsce w tym zakresie można przedstawić następująco: ci, którzy skupują makulaturę, twierdzą, że jest ona zbyt tania i nie opłaca się nią zajmować, a ci, którzy produkują papier, używając makulatury, mówią, że jest ona dla nich zbyt droga i przy obecnych cenach papieru nie stać ich na inwestowanie w urządzenia do przetwarzania makulatury. Apeluję więc o działania proekologiczne, aby rozwiązać ten problem. Dziś jest bowiem tak, że dzieci zbierają makulaturę, bo to ma znaczenie wychowawcze, a później składa się ją na wspólnych wysypiskach.
Panie i panowie! Dołożyłem wszelkich starań, żeby głos zabrać mogło zabrać jak najwięcej posłów.
- Kolejnym punktem posiedzenia jest pytanie ustne skierowane do Komisji Europejskiej przez pana posła Costę w imieniu Komisji Transportu i Turystyki oraz przez pana posła Galeote'a, w imieniu Komisji Rozwoju Regionalnego, w sprawie planu działania w sprawie mobilności miejskiej - B6-0002/2009).
autor. - (IT) Pani przewodnicząca, pani komisarz, panie i panowie! Pani komisarz Vassiliou! Komisja Europejska, której jest pani urzędnikiem, ogłaszała już kilkakrotnie, że opublikuje swój plan działania w sprawie mobilności miejskiej. Plan ten miał zostać przedłożony Radzie i Parlamentowi jesienią ubiegłego roku. Komisja Europejska złożyła to zobowiązanie w marcu ubiegłego roku, pod koniec podjętych w 2007 r. konsultacji w sprawie zielonej księgi dotyczącej mobilności miejskiej, a następnie w 2007 r. zawarła je w planie działania w sprawie logistyki w przewozie towarów, a w 2008 r. w swoim komunikacie w sprawie strategii na rzecz internalizacji kosztów zewnętrznych i transportu.
Minęło wiele czasu, ale ten plan działania ciągle się nie pojawia. W miarę zbliżania się końca obecnego okresu prawodawczego Komisja Transportu i Turystyki, którą reprezentuję, jest coraz bardziej zaniepokojona, że znaczna część pracy wykonanej w ostatnich kilku latach nie przyniesie żadnych rezultatów. Zwracam się do pani komisarz - czy może mnie pani zapewnić, że ten plan działania jest już gotowy? Czy może pani potwierdzić, że zostanie opublikowany w nadchodzących tygodniach, żeby umożliwić Parlamentowi uzgodnienie jego zaleceń zawartych w rezolucji autorstwa pana posła Racka "W kierunku nowej kultury mobilności”, przyjętej przez tę Izbę w lipcu 2008 r.?
Pani komisarz Vassiliou! Mobilność miejska stanowi niewątpliwe obszar wchodzący w zakres kompetencji organów lokalnych, a także obszar, w przypadku którego kompetencje organów lokalnych mają zawsze pierwszeństwo nad kompetencjami organów krajowych czy wspólnotowych; nie oznacza to jednak, że obszar ten musi być wolny od interwencji ze strony państwa czy Wspólnoty. Kto, jeśli nie Unia Europejska może i powinien określić rolę Wspólnoty w tej sprawie? Kto może i powinien interpretować ograniczenia nałożone zasadą pomocniczości w tym obszarze?
Unikanie przez Komisję Europejską, a tym samym przez Unię Europejską, tej kwestii nie ułatwia rozwiązania problemu transportu miejskiego i mobilności obywateli, czy problemów związanych z zanieczyszczeniem powietrza w miastach; wiemy przecież, że 40% emisji dwutlenku węgla stanowią emisje ze środków transportu miejskiego, a także i to, że 70% pozostałych zanieczyszczeń transportowych stanowią zanieczyszczenia miejskie. Nie ułatwia to ani rozwiązania problemów z bezpieczeństwem ruchu drogowego, a wiemy przecież, że 50% wypadków śmiertelnych ma miejsce w miastach, ani problemów związanych z istnieniem konsumentów - mniej sprawnych obywateli, których mobilność uzależniona jest od dostępności transportu publicznego.
Czy możemy zaakceptować istnienie różnic pomiędzy poszczególnymi państwami członkowskimi, czy też pomiędzy poszczególnymi miastami, w zakresie standardów ochrony środowiska miejskiego, w zakresie bezpieczeństwa w ruchu drogowym w miastach i w zakresie standardów dostępności mobilności dla obywateli? Czyż nie są to podstawowe prawa, które Unia Europejska ma pomagać gwarantować wszystkim Europejczykom? W takim razie musimy ustanowić standardy i jednolite minimalne cele, a ponadto najlepsze praktyki i zachęty finansowe. Musimy dążyć do koordynacji i realizacji innowacyjnych projektów oraz opracowywania i rozpowszechniania wiarygodnych i porównywalnych danych statystycznych.
Jeżeli Unia Europejska zmierzy się z tym wyzwaniem, czyż nie ułatwi to realizacji uzupełniających rozwiązań, których państwa członkowskie i społeczności lokalne mają pełne prawo zazdrośnie strzec? Pani komisarz Vassiliou! Możliwe, że za chwilę przedstawi nam pani listę ważnych powodów uzasadniających to opóźnienie, a nawet nieprzedstawienia planu działania w sprawie mobilności miejskiej. Jeżeli chce pani podjąć próbę uzasadnienia, dlaczego nie wypełniono tego zobowiązania, to zanim pani to zrobi, proszę zadać sobie pytanie: czy istnieją rzeczywiste powody, czy tylko zwykłe wymówki? Pani komisarz Vassiliou! Proszę nie przyczyniać się do utrwalenia przekonania, które ostatnio stało się dość powszechne, że Komisja Europejska zaczęła się tak bardzo bać poszczególnych państw członkowskich, że zrezygnowała z rozwiązywania problemów, z jakimi boryka się Europa. W przypadku instytucji takiej, jak Komisja Europejska, która nie została wzmocniona skutecznym sprawowaniem prezydencji francuskiej, byłby to krok samobójczy.
Rezultaty, rezultaty i jeszcze raz rezultaty - oto czego oczekują obywatele Europy i tylko z tego powodu gotowi są. lub jak sądzę, mogliby być gotowi spojrzeć przychylniej na nasze instytucje. Drobny przykład planu działania w sprawie mobilności miejskiej mógłby rzeczywiście ułatwić rozwiązanie tego o wiele większego problemu.
komisarz. - Pani przewodnicząca! Najpierw chciałabym przekazać przeprosiny pana wiceprzewodniczącego Tajaniego za to, że nie może być tutaj dziś z nami. Pan wiceprzewodniczący Tajani jest w Japonii z bardzo ważną misją.
Przejdę od razu do rzeczy. Komisja Europejska jest w pełni zaangażowana w opracowanie polityki Unii Europejskiej w dziedzinie mobilności miejskiej, ponieważ uznaje, że choć odpowiedzialność za mobilność miejską spoczywa przede wszystkim na władzach lokalnych, regionalnych i krajowych, to jednak w przypadku niektórych szczególnych obszarów podjęcie działań na szczeblu europejskim wniosłoby wartość dodaną.
W rzeczywistości, choć wszystkie miasta różnią się od siebie, to jednak wszystkie stoją w obliczu takich samych wyzwań. Trudności z mobilnością miejską są znaczne i stale rosną, dotykając wielu obywateli i przedsiębiorstw borykających się z problemami dotyczącymi bezpieczeństwa ruchu drogowego, ograniczonej dostępności transportu publicznego i zatłoczenia oraz z problemami dotyczącymi zdrowia, wywołanymi zanieczyszczeniem. Żeby zilustrować znaczenie mobilności miejskiej, chciałbym przedstawić państwu kilka liczb: 60% ludności Unii Europejskiej mieszka na obszarach miejskich, a 85% PKB Unii Europejskiej tworzone jest na tych obszarach. Miasta odpowiedzialne są jednak za 40% emisji dwutlenku węgla, a dwie trzecie wypadków drogowych ma miejsce na obszarach miejskich. Wreszcie zatłoczenie stanowiące jeden z największych problemów, z którymi obywatele muszą borykać się codziennie. odpowiedzialne jest za utratę każdego roku około 1% PKB Unii europejskiej.
Zrównoważona mobilność miejska jest zatem podstawowym elementem realizacji naszych celów w zakresie zmian klimatycznych, wzrostu gospodarczego i bezpieczeństwa ruchu drogowego. Dlatego od 1995 roku Komisja Europejska podejmuje działania w tej dziedzinie w celu wspierana wymiany najlepszych praktyk. Najważniejsze z nich to niezwykle skuteczny, realizowany od 2000 r. program CIVITAS.
Zielona księga z 2007 r. "W kierunku nowej kultury mobilności” określiła wówczas ogólne dziedziny ewentualnych działań uzupełniających na szczeblu UE, mających na celu wspieranie bardziej zielonych i bezpieczniejszych miast oraz bardziej inteligentnego i bardziej dostępnego transportu miejskiego.
Co konkretnie możemy jednak zrobić na szczeblu UE? Możemy wspierać władze lokalne we wdrażaniu polityki UE w odpowiednich obszarach oraz w jak najbardziej efektywnym wykorzystywaniu środków unijnych. Rozpowszechnianie i powielanie innowacyjnych rozwiązań w całej UE może zapewnić władzom możliwość osiągnięcia mniejszym kosztem większej liczby i lepszych rezultatów.
Możemy ułatwić rozwijanie rynków nowych technologii, takich jak np. rynek pojazdów czystych pod względem ekologicznym i energooszczędnych, a także ustanawianie zharmonizowanych standardów dla zakrojonego na szeroką skalę wprowadzania na rynek nowych technologii. Wreszcie UE może podsuwać władzom rozwiązania interoperacyjne i wspierać sprawniejsze funkcjonowanie jednolitego rynku.
Komisja Europejska będzie zatem kontynuować swoje działania, ponieważ uważamy, jak zresztą zdecydowana większość zainteresowanych stron, że możemy wiele zyskać podejmując na szczeblu Unii Europejskiej działania mające na celu wspieranie inicjatyw realizowanych na szczeblu lokalnym, regionalnym i krajowym.
A teraz odpowiem na pana pytanie, dlaczego opóźnione zostało przyjęcie planu działania w sprawie mobilności miejskiej. Niestety nie mieliśmy odpowiednich warunków, żeby Komisja Europejska mogła przyjąć ten kompleksowy plan działania jeszcze w 2008 r.
Mój kolega wiceprzewodniczący, pan Tajani, chciałby państwa zapewnić, że nadal dąży do przyjęcia tego planu działania i do opracowania polityki Unii Europejskiej w dziedzinie transportu miejskiego, przestrzegając jednocześnie w pełni zasad pomocniczości i proporcjonalności. Nie jest jednak intencją Komisji Europejskiej, żeby w tym przypadku zaproponować jakieś uniwersalne rozwiązanie; a wprost przeciwnie, chcielibyśmy opracować zestaw instrumentów, w tym praktyczne działania krótko- i długoterminowe, żeby zapewnić miastom narzędzia umożliwiające rozwiązywanie w zintegrowany sposób specyficznych problemów z mobilnością miejską. Władze lokalne będą wtedy decydować o tym, co jest dla nich bardziej odpowiednie zgodnie z ich własnymi celami i potrzebami.
W celu rozwiązania problemów, które mogą nadal występować w odniesieniu do strategicznej roli UE w kontekście mobilności miejskiej, intencją pana wiceprzewodniczącego Tajaniego jest, żeby poprzez konkretne działaniapokazać , w jaki sposób UE może wnieść wartość dodaną i jakość w kwestię mobilności miejskiej w Europie. Na podstawie reakcji na zieloną księgę i wyników wielu rozmów z zainteresowanymi stronami, zidentyfikowanych zostało kilka działań, które podjęte zostaną w późniejszym terminie jeszcze w tym roku.
W celu wspierania innowacyjnych rozwiązań i nowych technologii rozpoczęliśmy już procedurę zaproszenia do składania wniosków, którą zamkniemy do końca marca, a w ramach której zapewnimy do 50% środków na sfinansowanie wybranych projektów. Kiedy w okolicach marca wejdzie już w życie dyrektywa w sprawie promowania ekologicznie czystych i energooszczędnych pojazdów w transporcie drogowym, zainicjujemy opracowanie witryny internetowej służącej ułatwianiu składania wspólnych zamówień na pojazdy ekologiczne.
Jeśli chodzi o informacje i wymianę metod, naszym zamiarem jest uruchomienie w okolicach kwietnia witryny internetowej zapewniającej dostęp do informacji dotyczących europejskich przepisów prawa, finansowania projektów i dobrych praktyk w zakresie mobilności miejskiej. Zastanowimy się także z zainteresowanymi stronami nad przyszłością naszego programu CIVITAS oraz nad tym, jak wykorzystać olbrzymią wiedzę i doświadczenie zgromadzone podczas realizacji działań finansowanych w ramach tego programu.
I wreszcie, aby ułatwić e zdobycie większej wiedzy na temat zrównoważonej polityki mobilności w poszczególnych obszarach przeprowadzimy badanie dotyczące aspektów dotyczących stref zielonych oraz zbadanie możliwości doprowadzenia do większej interoperacyjności systemów transportu publicznego. Zamierzamy także ustanowić sieć ekspertów, którzy rozważą aspekty dotyczące wprowadzenia systemu opłat za korzystanie z dróg miejskich oraz internalizacji kosztów zewnętrznych.
Jestem przekonana, że ten pakiet środków, które wkrótce zostaną podjęte na szczeblu UE zapewni istotną podstawę postępów w dziedzinie mobilności miejskiej.
Pani przewodnicząca, pani komisarz! Z całym szacunkiem należnym Komisji Europejskiej i pani osobiście, nie odpowiedziała pani na pytanie przewodniczącego Komisji Transportu i Turystyki, pana posła Costy. Dała nam pani już w pełni do zrozumienia, wskazując, jak można było już zauważyć w Zielonej księdze w sprawie mobilności w mieście, że potrzebujemy wspólnych europejskich rozwiązań dla problemu, z którym borykają się niemal wszystkie miasta europejskie w tej czy innej formie - w niektórych przypadkach w zupełnie innej, a w innych przypadkach w bardzo podobnej. Wtedy, kilka miesięcy temu, przyjęliśmy to radością, niecierpliwie oczekując przedstawienia przez Komisję Europejską propozycji, które nam obiecano. Obietnice te nie zostały urzeczywistnione i jeżeli swoim wystąpieniem chciała nam pani dać coś do zrozumienia, to teraz odbieram to tak: nie będzie kompleksowego planu działania. Dlaczego nie będzie tego planu?
Jeżeli wierzymy w to, co słyszymy - a słyszymy w tej Izbie i w instytucjach UE niejedno - oznacza to, że jedno państwo członkowskie, a może kilka państw członkowskich, wywołało niestety obawy Komisji Europejskiej pod pretekstem, że istnieje prawdopodobieństwo naruszenia zasady pomocniczości. W swoich propozycjach Parlament Europejski stwierdził wyraźnie, że nie zamierza naruszać zasady pomocniczości. Podkreśliła pani po raz kolejny, że nie zamierza pani przedstawiać jednolitego planu, który odpowiadałby wszystkim, ale nieprzedstawianie żadnego planu nie jest rozwiązaniem. Zróbmy ten krok, dotrzymajmy tej obietnicy! Ponownego wyboru Komisji Europejskiej nie zagwarantuje, ani nierobienie niczego, ani uważanie, żeby nie urazić jednego czy kilku państw członkowskich, a wprost przeciwnie, ponowny wybór zostanie zagwarantowany, jeżeli przedłożone i przedstawione zostanie jakieś pozytywne rozwiązanie.
Pani przewodnicząca, pani komisarz! Właśnie poparła pani naszą inicjatywę, którą jako Parlament Europejski planujemy podjąć w tej sprawie. Właśnie powiedziała nam pani, że z oczywistych względów, to znaczy, ze względu na znaczenie transportu miejskiego dla dziedziny transportu w ogóle, a także ze względu na cele europejskiego planu przeciwdziałania zmianom klimatycznym, Unia Europejska nie może sobie pozwolić na to, żeby nie zainteresować się transportem miejskim. Przed panią podjął inicjatywę przedstawienia zielonej księgi pan Barrault, obiecując plan działania. Nie może pani dzisiaj pozbawiać nas tego planu działania i informować nas, że wdraża pani ten plan cichaczem, bez obrad Parlamentu, bez kontroli ze strony Parlamentu, bez żadnej widoczności.
Właśnie dlatego udało mi się nakłonić moich kolegów posłów, za co muszę im podziękować, a zwłaszcza panu posłowi Rackowi, który wykonał olbrzymią ilość prac przygotowawczych, do wyrażenia zgody na to, żeby Parlament Europejski zrobił coś całkiem niezwykłego i jeszcze w tej kadencji opracował w formie sprawozdania z inicjatywy własnej plan działania, którego państwo nie chcecie opracować. Ta całkowicie nieortodoksyjna inicjatywa będzie miała istotne znaczenie polityczne, ponieważ obejmować będzie kierowanie pytań do nowego Komisarza ds. Transportu podczas wystąpienia przed Komisją Transportu i Turystki, a zatem zaważy to w istotny sposób na zatwierdzeniu tej osoby przez Parlament Europejski na to stanowisko. Uważam za godne pożałowania, że obecnie Komisja Europejska ulega wszelkim sprzeciwom ze strony każdego z dawnych państw członkowskich.
Właśnie dlatego, że jesteśmy zaniepokojeni takim rozwojem sytuacji, stanowiącym instytucjonalny brak zdecydowania, w ramach którego Komisja Europejska postanowiła nie reprezentować interesów Wspólnoty, a zamiast tego ograniczyć się do działania na szczeblu międzyrządowym, znajdujemy potwierdzenie słuszności naszego dążenia do wynegocjowania planu działania na forum Parlamentu i przedłożenia państwu takiego planu oraz zapewnienia, aby kolejny Komisarz ds. Transportu złożył jednoznaczne zobowiązanie dotyczące dalszych działań, które muszą zostać podjęte w tej sprawie.
Pani przewodnicząca, pani komisarz! Z całym szacunkiem należnym pani stanowisku i pani osobiście chciałbym, jeśli mi wolno, podnieść dwie kwestie w odniesieniu do pani wystąpienia. Starała się pani unikać poruszania tych kwestii i dała pani popis ekwilibrystyczny.
Poinformowała nas pani o tym, jakie poszczególne rozdziały miały pojawić się w przedmiotowym planie działania i uważam, że moi koledzy posłowie i ja sam możemy być jedynie dumni z tego, że lista ta odzwierciedla większość naszych propozycji. Przedstawiła nam pani zatem dowody na to, że Komisja Europejska dysponuje wszystkimi elementami niezbędnymi, żeby opublikować ten plan działania, ze wszystkimi jego częściami.
Ze swojej strony uważam, że możliwe są trzy powody usprawiedliwiające argumentację zawartą w pierwszym zdaniu drugiej części pani wystąpienia, zgodnie z którą, jeżeli dobrze zrozumiałem tłumaczenie, warunki nie są sprzyjające.
Możliwość numer jeden: czyżbyśmy mieli do czynienia z niedostatkiem informacji merytorycznych w Dyrekcji Generalnej ds. Transportu? Szczegółowe informacje przedstawione przez panią poseł Barrot w kontekście zielonej księgi wydają się sugerować, że wprost przeciwnie, Komisja Europejska dysponuje odpowiednim zasobem informacji merytorycznych.
Możliwość numer dwa: Twierdzi pani, że warunki nie są sprzyjające. Czyżby niektóre państwa członkowskie były przeciwne temu planowi? Pani komisarz! O ile wiem Komisja Europejska działa niezależnie od państw członkowskich. Nie wierzę ani na jotę, że ugięlibyście się państwo pod presją niektórych państw członkowskich.
Możliwość numer trzy: czyżbyśmy mieli do czynienia z różnicą opinii wewnątrz samej Komisji Europejskiej, która to różnica zdań uniemożliwiałaby państwu przedłożenie nam tego planu działania? O mój Boże! Mam nadzieję, że tak nie jest!
No i po czwarte: czyżbyście państwo byli przeciwni przeprowadzeniu debaty z posłami obecnej kadencji Parlamentu Europejskiego, żeby odroczyć debatę do przyszłego roku? Biorąc pod uwagę znakomite sprawozdania, które przyczyniły się do zacieśnienia naszych stosunków z panem wiceprzewodniczącym Barrot w trakcie sporządzania Zielonej księgi, nie śmiem w to uwierzyć.
Pani komisarz! Za kilka tygodni odbędą się wybory. Przedmiotowy plan działania jest według mnie znakomitym przykładem, żeby pokazać naszym obywatelom, że choć Europa przestrzega zasady pomocniczości, to jednak jest w pełni zainteresowana problemami, jakie obywatele mają ze swoim zdrowiem i z innymi podobnymi problemami, które pani wymieniła.
Pragnę wyrazić głębokie ubolewanie z powodu tego opóźnienia i tak, jak moi koledzy posłowie, mam nadzieję, że będą państwo w stanie naprawić tę sytuację jak najszybciej.
w imieniu grupy Verts/ALE. - (DE) Pani przewodnicząca, panie i panowie! Pani komisarz! Stałe opóźnienia i pani odpowiedź są nie do zaakceptowania. Mamy coraz mniej czasu.
Ruch miejski odgrywa podstawową rolę w kontekście zmian klimatycznych. Ruch ten odpowiada za około 70% emisji gazów cieplarnianych w miastach. Unia Europejska odniesie sukces w realizacji swoich celów dotyczących ochrony klimatu jedynie wtedy, gdy zmieni swoją politykę transportową. Największe potencjał zmian reprezentują miasta, ponieważ 90% przejazdów samochodem w mieście stanowią przypadki przemieszczania się na dystansie krótszym niż sześć kilometrów, to jest na odległość, którą z łatwością można pokonać jadąc tramwajem lub autobusem, bądź też rowerem, a nawet pieszo.
Mam nadzieję, że Komisja Europejska wykorzystała to opóźnienie, żeby rozważyć, jak Unia Europejska może skutecznie pomóc rządom i miastom. Kiedy sprawozdanie jest tak ogólnikowe i tak niewiążące, jak zielona księga czy sprawozdanie pana posła Racka, nie może być mowy o europejskiej wartości dodanej.
Jako Zieloni występujemy o zmianę zasad współfinansowania ze środków Unii Europejskiej w taki sposób, żeby zasady te uwzględniały względy ekologii. Jak dotąd 60% środków unijnych wykorzystanych zostało na wsparcie projektów budowy dróg, podczas gdy jedynie 20% przeznaczone zostało na rozwój transportu publicznego i kolei. Chcemy, żeby przynajmniej 40% tych środków przeznaczanych było na rozwój kolei, jak postanowił Parlament zgodnie z moim sprawozdaniem w sprawie pierwszego pakietu kolejowego.
Po drugie, chcemy żeby środki unijne przyznawane były tylko wtedy, gdy dane miasto przedstawi plan rozwoju mobilności zgodny z zasadą zrównoważonego rozwoju. Po trzecie, oczekujemy podniesienia poziomu bezpieczeństwa ruchu drogowego poprzez wprowadzenie ogólnego ograniczenia prędkości do 30 km/godz. i zapewnienie miastom możliwości niezależnego wyznaczania większych ograniczeń prędkości na niektórych drogach.
Rozwiązanie to jest nie tylko korzystne dla klimatu, ale także ograniczy liczbę wypadków, ponieważ co roku na drogach Europy śmierć ponosi 40 tysięcy osób.
(CS) Pani przewodnicząca, panie i panowie! Niewątpliwie wielka szkoda, że nastąpiło opóźnienie w opublikowaniu tego dokumentu i planu działania. Nie zapominajmy, że w Europie 70% ludzi mieszka obecnie w miastach i naszym celem powinno być zapewnienie jak najszybciej transportu miejskiego, który oferowałby większy poziom dostępności i bezpieczeństwa, a w szczególności niezawodności, uwzględniając w o wiele większym stopniu dobro środowiska naturalnego. Dlatego oczekuję, że opublikowany dokument zawierać będzie nie tylko analizę nowych tendencji, ale także ocenę nowych metod i środków, takich jak zdrowsze formy transportu, np. jazda na rowerze czy przemieszczanie się na piechotę. Poszczególne gminy mogłyby wtedy wybrać z tej listy najbardziej realne i odpowiednie dla siebie opcje. Uważam, że jest to podstawowa metoda. Powinniśmy zapewnić wsparcie dla takiego podejścia, pochodzące oczywiście z funduszy strukturalnych, tak, żeby zasoby wykorzystane zostały do realizacji pożądanego celu.
(IT) Pani przewodnicząca, pani komisarz, panie i panowie! Zgadzam się w znacznej mierze z moimi przedmówcami; środowisko miejskie odgrywa w dzisiejszych czasach zasadniczą rolę w życiu nas wszystkich, a nie tylko w życiu mieszkańców dużych miast.
Dane przedstawione przez Komisję Europejską w Zielonej księdze "W kierunku nowej kultury mobilności” pokazują wyraźnie, że 60% Europejczyków mieszka na obszarach miejskich, a także, że obszary te generują znaczny procent europejskiego PKB. Te dane statystyczne przywołała także pani komisarz Vassiliou.
Te dane liczbowe nie uległy w ostatnich miesiącach zmianie i rzeczywiście powinniśmy wziąć pod uwagę narastający problem zatłoczenia ruchem samochodowym w dużych miastach oraz kryzys ekologiczny, które pozostają problemami niecierpiącymi zwłoki, nie możemy także nie dostrzec podjętych ostatnio przez Parlament wysiłków dotyczących pakietu środków w sprawie zmian klimatycznych.
Działania dotyczące mobilności miejskiej podejmowane są w ramach polityki Unii Europejskiej w zakresie rozwoju regionalnego i istnieje cały szereg form finansowania takich działań przez UE: w poprzedniej kadencji Parlamentu, budżet Funduszu Rozwoju Regionalnego zamknął się kwotą dwóch miliardów euro, a na lata 2007-2013 przeznaczone zostało na ten cel około ośmiu miliardów euro. Działania w tym zakresie mogą być także wspierane z Funduszu Spójności.
Dlatego uważam, że kwestią naprawdę istotną dla Unii Europejskiej jest przyjęcie wspólnej polityki, ogólnego planu działania, pamiętając oczywiście o konieczności przestrzegania zasady pomocniczości oraz o niezależności poszczególnych państw członkowskich i organów lokalnych. Korzyści, jakie wypływałyby z przyjęcia takiego podejścia są widoczne gołym okiem i naprawdę trudno jest zrozumieć, dlaczego plan o takim znaczeniu nie został dotychczas opublikowany.
Takie stanowisko wyrażone zostało w pytaniu ustnym złożonym przez przewodniczącego Komisji Transportu i Turystyki, które zostało poparte przez Komisję Rozwoju Regionalnego. Ze względu na to, że kadencja tego Parlamentu dobiega już niemal końca, mam nadzieję, że sprawa ta zostanie rozpatrzona ponownie, a także, że Komisja Europejska rzeczywiście opublikuje plan działania w sprawie mobilności miejskiej, który wywrze tak pozytywne skutki.
(PL) Pani przewodnicząca! Pani komisarz! Jest rzeczą oczywistą, że problematyka transportu miejskiego ma ogromne znaczenie zarówno dla rozwoju gospodarczego, jak i dla ochrony środowiska. Nie ulega to najmniejszej wątpliwości i nie powinno być w ogóle dyskutowane.
W czasie pracy Parlamentu Europejskiego nad tekstem zielonej księgi pojawiły się natomiast innego typu problemy, o których już tu była mowa, związane przede wszystkim z podziałem kompetencji między władze lokalne, władze narodowe a władze na poziomie europejskim. Pojawiły się wątpliwości czy Unia Europejska powinna zajmować się kwestiami lokalnymi, czy też powinna to pozostawić władzom krajowym i władzom lokalnym.
Chciałem w związku z tym zwrócić Państwu uwagę na to, że w czasie tych debat pojawiło się również pytanie, czy ta zielona księga prowadzi do działań, które w jakimś sensie mają pomagać miastom, czy też prowadzi do działań, które mają zobowiązywać miasta do pewnych działań. Byliśmy zgodni, co do tego, czy powinny być to relacje wsparcia, czy pomocy. Pytanie, które jawi się dzisiaj w świetle spóźnienia - jaki cel miała Komisja Europejska przedstawiając zieloną księgę? Jaki miała długofalowy plan? Czy rzeczywiście chciała podjąć działania bardzo dynamiczne, czy chciała tylko sondować opinię w tej sprawie?
Wydaje się z przebiegu wydarzeń, że po pierwszej bardzo sceptycznej reakcji Komisja co nieco wyhamowała proces dalszych prac i w dalszym ciągu zastanawia się co zrobić z działaniem, które rozpoczęła. Najwyższy czas na jednoznaczne decyzje.
(NL) Pani przewodnicząca, pani komisarz, panie i panowie! Chcę zgodzić się z opiniami wyrażonymi przez moich kolegów i koleżanki posłów przedmówców. Jestem jednak bardzo rozczarowany państwa reakcjami. Powiedzieliście, że oczywiście Komisja Europejska przedstawi kilka propozycji dotyczących mobilności w mieście. Choć jest to oczywiste, według mnie to nie jest to, o co prosiliśmy. Chcemy spójnej wersji planu działania określającego szczegółowo środki i propozycje, które Komisja Europejska przedstawi w najbliższych kilku latach, żebyśmy mogli je omówić nie tylko we własnym gronie, ale także ze społeczeństwem oraz z zainteresowanymi stronami i podmiotami, na których sytuację wdrożenie tych środków i propozycji będzie miało wpływ.
Dlatego chciałbym poprosić państwa, żebyście wreszcie wytłumaczyli się swoim kolegom z tej sprawy, żebyście domagali się, aby po zakończeniu tej debaty rozważonych zostało ponownie kilka kwestii, a także tego, aby jak najszybciej przedstawione zostały jakieś propozycje, a w każdym razie jeszcze przed wyborami i przed ogłoszeniem przez ten Parlament przerwy wakacyjnej.
Jak powiedziało to już wielokrotnie wielu z naszych koleżanek i kolegów posłów, mobilność miejska jest czymś, co w Europie dotyczy każdego z nas. W każdym naszym mieście borykamy się z problemami z mobilnością. Na szczeblu europejskim Unia Europejska może odgrywać bardzo pozytywną rolę w rozwiązywaniu tego problemu i problemów z nim związanych - jako podmiot inwestujący w nowe technologie, jako organ ustanawiający i upowszechniający nowe standardy technologiczne, jako organ władzy, który ma w istocie najlepszą pozycję, aby upowszechniać nowe koncepcje i dobre praktyki, wspierać rozszerzanie planów dotyczących mobilności, uruchamiać nowe mechanizmy finansowania itp.
W świetle powyższego chciałbym zdecydowanie zaapelować do Komisji Europejskiej o ponowne rozważenie swojej reakcji i przedstawienie jak najszybciej planu działania.
(RO) Opracowanie planu działania w sprawie mobilności miejskiej jest dla gmin miejskich Unii Europejskiej sprawą priorytetową. Opracowania polityki europejskiej w tym zakresie oczekuje 67% obywateli Unii Europejskiej.
Koszty wynikające z zatłoczenia ruchem samochodowym w miastach wzrastają do około 1% PKB Unii Europejskiej. Doprowadzenie do spadku poziomu zanieczyszczeń na obszarach miejskich i zmniejszenie zatłoczenia ruchem wymagać będzie dokonania przez nas inwestycji w transport publiczny i w inteligentne systemy transportu.
W zeszłym roku przyjęliśmy sprawozdanie w sprawie wspierania stosowania w transporcie publicznym pojazdów czystych pod względem ekologicznym.
Praga jest miastem stołecznym, które w tym względzie świeci przykładem. W zeszłym roku miasto to zakupiło dla swojego systemu transportu miejskiego autobusy ekologiczne, do czego wykorzystane zostały środki z pomocy państwa.
Wzywam Komisję Europejską, żeby w ramach przeglądu śródokresowego ram dotyczących wykorzystywania funduszy strukturalnych, rozważyła należycie kwestię mobilności miejskiej.
komisarz. - Pani przewodnicząca! Naprawdę doceniam państwa wkład. Oczywiście przekażę państwa uwagi panu wiceprzewodniczącemu Tajaniemu, który, jak wiem, jest oddany tej sprawie.
W istocie opracowanie takiego planu działania uwzględnione zostało w programie prac Komisji Europejskiej na 2009 r. i wiem, że pan wiceprzewodniczący Tajani jest osobiście zaangażowany w osiągnięcie postępów w tej sprawie. Dlatego nie mam wątpliwości, że to, co państwo powiedzieli zostanie wzięte przez pana Tajaniego poważnie pod uwagę. Z tego, co wiem, ocena skutków została wykonana i jak to już powiedziałam, opracowanie planu działania uwzględnione zostało w programie prac legislacyjnych, mam więc nadzieję, że proces ten zostanie zakończony w tym roku.
na piśmie. - (PL) W zielonej księdze z 2007 roku, Komisja zwraca uwagę na zasadność debaty, dotyczącej potrzeby swojego zaangażowania w problem zwiększenia mobilności w miastach UE, w oparciu o zasadę pomocniczości. Zgodnie z zasadą pomocniczości, Unia podejmuje działania w ramach swoich kompetencji tylko wtedy, gdy jej działanie okazuje się konieczne i gdy stanowi wartość dodaną do działania Państw Członkowskich. Celem zasady pomocniczości jest zapewnienie, że decyzje podejmowane są jak najbliżej obywatela poprzez ciągłe sprawdzanie, czy działanie do podjęcia na poziomie wspólnotowym jest uzasadnione w odniesieniu do możliwości, które istnieją na poziomie krajowym, regionalnym lub lokalnym. Będący w procesie ratyfikacji Traktat Lisboński dodatkowo wzmacnia rolę krajów członkowskich w określeniu zasadności angażowania Instytucji UE również na poziomie lokalnym.
W dyskutowanym pakiecie działań możliwych do podjęcia w celu zwiększenia poziomu mobilności w aglomeracjach miejskich często rozdzielnie traktuje się innowacyjne technologie i inteligentne systemy transportu. Te dwa obszary powinny zostać synergicznie zespolone w celu uzyskania efektu zwiększenia przepustowości ulic, poprawy komfortu podróżowania i warunków ruchu, zmniejszenia czasu podróży i zużycia energii, redukcji emisji spalin, redukcji kosztów zarządzania taborem drogowym oraz kosztów związanych z utrzymaniem i renowacją nawierzchni czy wreszcie z poprawą bezpieczeństwa ruchu drogowego.
Biorąc pod uwagę powyższe, oparciem dla planu działań Komisji w sprawie mobilności miejskiej będzie ukończenie ratyfikacji Traktatu Lizbońskiego oraz realizacja programu Prezydencji Czeskiej, traktującej priorytetowo wzmocnienie funkcjonalności wewnętrznego rynku transportu UE.
- Kolejnym punktem posiedzenia jest pytanie ustne do Komisji zgłoszone przez pana posła Vissera, pana posła Beleta oraz panią poseł Hieronymi w imieniu Komisji Kultury i Edukacji dotyczące zmiany komunikatu w sprawie nadawania - pomocy państwa dla publicznych podmiotów nadawczych - B6-0495/2008).
autor. - (NL) Pani przewodnicząca, pani komisarz! Szkoda, że z powodu wypadku pani komisarz Kroes nie może uczestniczyć wraz z nami w dzisiejszej wieczornej debacie. Chciałbym przy tej okazji złożyć jej szczere życzenia szybkiego powrotu do zdrowia. Jednak z politycznego punktu widzenia zdecydowanie sprzeciwiam się jej ingerencjom wobec krajowych publicznych podmiotów nadawczych.
W zeszły czwartek wspólnie z panią poseł Hieronymi i panem posłem Beletem zorganizowałem konsultacje dla Grupy Europejskiej Partii Ludowej (Chrześcijańskich Demokratów) i Europejskich Demokratów w sprawie komunikatu Komisji dotyczącego publicznych podmiotów nadawczych. Mogę państwu powiedzieć, że spotkały się one ze znacznym zainteresowaniem ze strony sektora i państw członkowskich. Uczestniczyli w nich nawet liczni przedstawiciele Dyrekcji Generalnej ds. Konkurencji. W oczywisty sposób to zagadnienie zajmuje wysoką pozycję w ich programie działań. Dyrektor generalny ds. konkurencji brał udział w całej porannej sesji jako uczestnik panelu.
Pani przewodnicząca! Nie można zaakceptować wniosku Komisji dotyczącego rewizji zasad nadawania przez podmioty publiczne w jego obecnym brzmieniu. Publiczne podmioty nadawcze mają kluczowe znaczenie dla ochrony różnorodności kulturowej i językowej oraz pluralizmu mediów. Zdecydowanie sprzeciwiam się planom Komisji. Przede wszystkim musimy sobie uświadomić, że publiczne podmioty nadawcze są domeną krajową i z tego względu to władze krajowe, a nie Komisja Europejska, powinny określać ich politykę. Jest to również wyraźnie zapisane w protokole w sprawie systemu publicznego nadawania załączonym do traktatu amsterdamskiego. Państwa członkowskie według własnego uznania organizują i finansują publiczne podmioty nadawcze. Plany pani komisarz Kroes stanowią poważne zagrożenie dla zasady pomocniczości oraz swobody przemieszczania się w państwach członkowskich, zastępując je ingerencją europejską. Jestem bardzo zaskoczony, że będąc komisarzem liberalnym opowiada się za tą ścieżką.
Po drugie, jestem zaniepokojony propozycją wykonania uprzedniego badania rynkowego, przeprowadzanego przez niezależny podmiot nadzorujący. Stanowiłoby to znaczne wsparcie dla kanałów komercyjnych. Czy tego właśnie chcemy? Badanie rynkowe nieuchronnie zwiększy poziom biurokracji. Bardzo istotnym pytaniem jest to, czy mniejsi nadawcy będą w stanie zatrudnić dodatkowych pracowników, i kto poniesie związane z tym dodatkowe koszty? Czy rachunek powinni zapłacić nadawcy? Czy też może podatnicy? Tej inicjatywy nie da się zrealizować w małych państwach członkowskich. Ponadto badanie jest bardzo szczegółowe, a propozycja - niezbyt elastyczna. W efekcie państwa członkowskie stracą możliwość przyjmowania polityki i procedur pasujących do ich systemów krajowych. Co więcej, należy zadać pytanie, czy uprzednia ocena skutków rynkowych i publiczna ocena nowych usług nie zapewni zbyt wielkiej przewagi konkurentom komercyjnym.
Po trzecie, propozycja niepokoi mnie, ponieważ systemy nadawania przez podmioty publiczne nie są zorganizowane w dokładnie taki sam sposób we wszystkich państwach członkowskich. Istnieją różnice technologiczne, jak również w obrębie systemów nadawania, organizacji i zakresu. Istnieją także różnice językowe i kulturowe. Proponowana w sprawozdaniu zasada uniwersalności z pewnością nie sprawdzi się w tym przypadku, czego wniosek nie uwzględnia.
Po podzieleniu się swoimi obawami chciałbym krótko przedstawić przebieg konsultacji, zorganizowanych w zeszły czwartek przez grupę PPE-DE, w trakcie których spotkaliśmy się z bardzo pozytywnym nastawieniem Komisji. Komisja przyznała, że wnioski są prawdopodobnie zbyt szczegółowe, a treść wymaga przeredagowania. Dyrektor generalny poinformował mnie, że istnieje możliwość przesunięcia komunikatu na termin po 5 marca, którego to dnia Komisja Kultury, Mediów i Sportu organizuje drugi etap konsultacji w tej sprawie. Po pierwszych konsultacjach dyrektor generalny stwierdził, że być może Komisja będzie zmuszona przygotować w oparciu o otrzymane przez nią nowe informacje nową wersję, zanim przedłoży ostateczną wersję swojego komunikatu. To był doskonały rezultat.
Jak pani przewodnicząca rozumie, jestem przyjemnie zaskoczony tymi deklaracjami. Oznacza to przecież, że Komisji otwierają się oczy i jest ona gotowa wysłuchać opinii sektora, państw członkowskich i Parlamentu. Doskonale!
Chciałbym zadać Komisji kilka dodatkowych pytań. Przede wszystkim, czy Komisja będzie nalegać na wykonanie uprzedniego szczegółowego badania rynkowego, przeprowadzanego przez niezależny podmiot nadzorujący - pytanie, które być może będzie można przekazać pani komisarz Kroes - czy Komisja jest gotowa zrezygnować ze wspomnianej koncepcji niezależnego podmiotu nadzorującego i uprzedniego badania rynkowego, czy też nalega na jej podtrzymanie?
Po drugie, w jaki sposób można zagwarantować bezstronność technologiczną? Czy wniosek nie zakłada dokonania rozróżnienia między obecnymi usługami świadczonymi przez publiczne podmioty nadawcze a nowymi usługami medialnymi?
Po trzecie, nawiązując do stwierdzenia dyrektora generalnego ds. konkurencji, czy Komisja jest skłonna przygotować nową propozycję w oparciu o nowe informacje?
Po czwarte, co Komisja ma zamiar zrobić z orzeczeniem Sądu Pierwszej Instancji w sprawie duńskiego kanału TV2? Czy uwzględni je w nowym wniosku? Jeżeli nie, to w jaki sposób zostanie ono wdrożone?
Moje ostatnie pytanie dotyczy tego, czy Komisja jest skłonna włączyć Parlament w dalszą procedurę i oczekuje dalszej dyskusji z Parlamentem?
Mam nadzieję, że Parlament Europejski, Komisja Europejska i państwa członkowskie będą ze sobą doskonale współpracować, aby uzyskać ostateczną wersję komunikatu.
komisarz. - Pani przewodnicząca! Jak już wspomniano, moja koleżanka, pani komisarz Kroes, uległa lekkiemu wypadkowi i z tego powodu nie może nam dzisiaj towarzyszyć.
W dniu 4 listopada 2008 r. Komisja opublikowała nowy projekt komunikatu w sprawie nadawania, w celu przeprowadzenia do 15 stycznia konsultacji. Podchodzimy poważnie do procesu szerokich konsultacji. Komisja Kultury i Edukacji Parlamentu zaplanowała konsultacje na 5 marca, a - jak już wspomniano - grupa PPE-DE zorganizowała już takie konsultacje w zeszły czwartek; udział w nich wziął dyrektor generalny ds. konkurencji, pan Philip Lowe.
Ten dialog między Komisją a Parlamentem jest istotny. Jesteśmy gotowi do wysłuchania i udzielenia odpowiedzi na państwa pytania. Wiemy również, że Parlament przyjął we wrześniu 2008 roku stanowisko, zgodnie z którym pomoc państwa powinna być udzielana publicznym podmiotom nadawczym w sposób zapewniający realizację ich misji w dynamicznym otoczeniu, z uniknięciem wykorzystywania środków publicznych dla doraźnych celów politycznych i gospodarczych. Jest to zgodne z naszą opinią; zarówno publiczne, jak i prywatne podmioty nadawcze odgrywają istotną rolę. Dwoisty system nadawania stanowi reakcję na medialny krajobraz Europy, który należy zabezpieczyć na wszystkich platformach.
Z tego względu projekt komunikatu w sprawie nadawania dąży do ujednolicenia przypadków udzielania zgody przez Komisję na pomoc państwa, realizowanych od przyjęcia w 2001 r obecnie obowiązującego komunikatu. Projekt zapewnia, że nasze przepisy podążają za szybkimi zmianami w nowym otoczeniu medialnym. Celem procesu unowocześniania komunikatu jest zwiększenie poziomu przejrzystości i pewności prawnej. Projekt komunikatu wyjaśnia, że publiczne podmioty nadawcze dostarczają usługi audiowizualne na wszystkich platformach medialnych, pozostawiając jednocześnie prywatnym podmiotom nadawczym dostateczne zachęty do pozostania na rynku. Gwarancją tego jest tak zwane badanie amsterdamskie, które równoważy zalety i wady usług medialnych finansowanych publicznie na szczeblu krajowym.
Dlaczego prowadzimy takie badania? Ponieważ istnienie takich badań na szczeblu krajowym pozwala uniknąć interwencji ze strony Komisji. Komisja otrzymuje coraz więcej skarg dotyczących wątpliwych przypadków, w których działalność mediów publicznych może nie mieć widocznej wartości dla obywateli, ale gdzie skutki rynkowe wydają się być znaczne. Komisja uważa jednak, że powtarzające się interwencje w tym sektorze byłyby sprzeczne z duchem pomocniczości. Z tego względu chcemy, aby państwa członkowskie przejęły część odpowiedzialności Komisji za nadzór nad wpływem finansowanych publicznie usług medialnych na rynek.
Badanie amsterdamskie zapewni, że nowe usługi medialne świadczone przez publiczne podmioty nadawcze spełnią potrzeby społeczne, demokratyczne i kulturalne widzów i słuchaczy, a jednocześnie do minimum ograniczy spowodowane przez pomoc państwa szkody uboczne dla prywatnych podmiotów nadawczych. Nie możemy się zgodzić, że badanie amsterdamskie wiązałoby się z nieuzasadnionym obciążeniem administracyjnym. Oczywiście, każde badanie wymaga nakładu pracy, ale wymagany przez nas minimalny wysiłek jest rozsądny i konieczny. Po pierwsze, badanie jest przewidziane jedynie w odniesieniu do istotnych i faktycznie nowych usług; w tym zakresie nasz projekt pozostawia szeroki margines swobody państwom członkowskim. Każde państwo członkowskie może podjąć decyzję, czy nowa usługa audiowizualna rzeczywiście wymaga przeprowadzenia badania. Po drugie, projekt zwalnia z badania projekty pilotażowe. Dzięki temu publiczne podmioty nadawcze mogą kontynuować eksperymenty z nowymi mediami, bez konieczności przeprowadzania wstępnych badań. Po trzecie, projekt pozostawia państwom członkowskim pełną swobodę w wyborze odpowiednich procedur i instytucji, mających zastosowanie do badania. Wreszcie należy wspomnieć, że mniejsze państwa członkowskie, na przykład Belgia i Irlandia, już prowadzą takie badania. Rozwiązania zastosowane w tych krajach są proporcjonalne do posiadanych zasobów. Ponieważ badanie jest dość obszerne, nie ma również możliwości naruszenia swobody dziennikarskiej. Badanie wymaga jedynie, aby publiczne usługi medialne spełniały potrzeby społeczne, demokratyczne i kulturalne obywateli, a ich wpływ na rynek był proporcjonalny. Dla zapewnienia niezależności dziennikarskiej stworzyliśmy w projekcie również możliwość, aby badanie, pod pewnymi warunkami, mogło być wykonane przez sam publiczny podmiot nadawczy.
Podsumowując, chciałabym stwierdzić, że badanie amsterdamskie należy postrzegać raczej jako szansę niż jako zagrożenie. Pomoże ono w utrzymaniu pluralizmu mediów w nowym środowisku medialnym, zapewniając sprawiedliwość i pewność zarówno mediom komercyjnym, w tym gazetom internetowym, jak i naszym doskonałym mediom publicznym.
w imieniu grupy PPE-DE. - (NL) Panie przewodniczący, pani komisarz, panie i panowie! Dobry wieczór! Przede wszystkim chciałbym poprosić panią komisarz, aby zechciała przekazać nasze najlepsze życzenia pani komisarz Kroes. Mamy nadzieję, że uda jej się szybko wrócić do zdrowia, gdyż - jak rozumiemy - uległa wypadkowi na śliskiej nawierzchni. Mamy oczywiście nadzieję, że pani komisarz Kroes dołączy do nas tak szybko, jak to będzie możliwe.
Pani komisarz! Oczywiście zgadzamy się z tym, że w imieniu Komisji gwarantuje pani, zarówno obecnie, jak i w przyszłości, jednakowe warunki dla wszystkich podmiotów w dziedzinie usług audiowizualnych, mianowicie zarówno dla publicznych, jak i dla prywatnych podmiotów nadawczych. Ma to kluczowe znaczenie dla zrównoważonej podaży, jak również korzystnie wpływa na jakość.
Jednakże aktualny wniosek Komisji jest diametralnie sprzeczny z tą koncepcją z różnych względów, co już dość jasno przedstawił pan poseł Visser. Na początku chciałbym zgłosić jedną uwagę, pani komisarz, odnoszącą się do zagadnienia poruszonego przez panią przed chwilą. Proponowane przez panią komisarz badanie rynku jest już realizowane między innymi w Belgii. Cóż, w pewnym sensie jest to zgodne z prawdą, ale nie całkowicie. To badanie rynku, czy też analiza wpływu, jest już rzeczywiście w pewnej mierze realizowane, między innymi przez samych nadawców, ale nie w sposób zgodny z warunkami określonymi we wniosku Komisji, które są nieco odmienne.
Chciałbym podzielić się z panią komisarz naszymi wątpliwościami co do wniosku. Główny zarzut dotyczy jego sprzeczności ze strategią lizbońską. Rzeczywiście, obecnie w wielu państwach członkowskich to publiczne podmioty nadawcze wprowadzają i promują innowacje w sektorze mediów. Oczywiście, taka praktyka powinna się utrzymać. Moim zdaniem popełniamy błąd, wspierając podejście administracyjne, które hamuje innowacje. Rozwój nowych platform, szczególnie cyfrowych, obejmujących łącza szerokopasmowe, Internet i tym podobne, jest bardzo kosztowny. Idealnym rozwiązaniem byłoby możliwie jak najszersze rozdzielenie tych inwestycji i rozwijanie ich wspólnie. W takiej sytuacji publiczne i prywatne podmioty nadawcze mogłyby oferować treści na wspólnej platformie, konkurując ze sobą pod względem treści, aby konsumenci mogli odnieść jak największe korzyści.
Proszę nas jednak nie zrozumieć źle. W stu procentach opowiadamy się za konkurencyjnymi stosunkami między publicznymi i prywatnymi podmiotami nadawczymi. Konieczne jest zapewnienie obu stronom możliwości dostarczania treści o wysokiej jakości. W związku z tym oczywiste jest, że publiczne podmioty nadawcze powinny rozliczać się z wydatkowanego przez siebie finansowania publicznego, dzięki któremu funkcjonują, nawet jeżeli uważamy, że są lepsze sposoby robienia tego. W tym kontekście chcielibyśmy przywołać przykład brytyjskiego BBC, w którym zaproponowano porozumienia między różnymi partnerami w zakresie rozwoju, produkcji i dystrybucji. Moim zdaniem to dobry przykład i uprzejmie zachęcam Komisję, aby wspólnie z nami rozpoczęła rozważania idące w tym kierunku.
w imieniu grupy PSE. - (EL) Panie przewodniczący, pani komisarz! Zaproponowana przez prezydencję francuską zmiana podstawowych wytycznych w zakresie pomocy państwa dla publicznych podmiotów nadawczych wywołała nadzwyczaj gorącą debatę zarówno na szczeblu krajowym w wielu państwach członkowskich, jak również w odniesieniu do pozycji massmediów na szczeblu europejskim i międzynarodowym.
Jednocześnie jednakże rewizja pakietu telekomunikacyjnego, zasadniczo zmieniająca sposób przyznawania częstotliwości radiowych na szczeblu europejskim oraz kryteria rządzące tym procesem, pokazała, że zasady rządzące finansowaniem usług nadawczych mają obecnie fundamentalne znaczenie dla przyszłego uregulowania bądź deregulacji usług odnoszących się do społeczeństwa informacyjnego, innowacji i usług świadczonych w interesie publicznym i gospodarczym. To właśnie ten problem polityczny zasadniczo musimy rozwiązać.
W sposób oczywisty debata w sprawie pomocy państwa koncentruje się przede wszystkim na tak zwanych publicznych podmiotach nadawczych, określanych przez każde państwo członkowskie, uwzględniając zwłaszcza minimalne zasoby pozostające w ich dyspozycji oraz - w szczególności - przyznaną im istotną rolę świadczenia usług publicznych. O istotnym znaczeniu podmiotów nadawczych wspomina konwencja UNESCO, protokół do traktatu amsterdamskiego oraz komunikat Komisji z 2001 roku. Inaczej mówiąc, istnieje już płaszczyzna, na której w jasny sposób zdefiniowano rolę mediów publicznych.
Jednakże w tej sprawie otwarto debatę na temat pomocy publicznej i musimy uwzględnić niektóre nowe okoliczności, o których już wspomniano, jak również niektóre działania podejmowane umyślnie bądź nie, ze względu na istniejący często brak zrozumienia między podmiotami publicznymi i prywatnymi.
Chciałabym zwrócić uwagę na kilka kwestii: po pierwsze, nie należy mylić kwestii określenia zakresu usług publicznych z zagadnieniem mechanizmu finansowania wybranego w celu świadczenia takich usług. Chociaż dla uzyskania dochodów telewizja publiczna może angażować się w działalność komercyjną, na przykład sprzedaż czasu reklamowego, to niektóre rządy, na przykład rząd francuski, potępiły takie działania i są one zakazywane na mocy prawa krajowego.
Z drugiej strony istotną rolę odgrywają nadawcy komercyjni zobowiązani do świadczenia usług publicznych. Współistnienie usługodawców prywatnych i publicznych stanowi podstawowy element rynku europejskiego.
Na koniec chciałabym zgłosić następującą uwagę: proponowane przez Komisję procedury ex ante, służące kontroli pomocy państwa, powinny budzić nasze obawy, nie tyle ze względu na zawieszenie czy likwidację zasady pomocniczości, lecz ze względu na konieczność zbadania, czy są one zgodne z zasadami pomocy państwa.
Wreszcie chciałabym zauważyć, że problem pomocy państwa dla stacji radiowych i mass mediów powinien być zbadany w kontekście stosunków międzynarodowych, ponieważ organizacje europejskie muszą konkurować z międzynarodowymi molochami, a restrykcyjne prawodawstwo zniweczy osiągnięcia Europy i acquis communautaire.
Panie przewodniczący! Postaram się mówić krótko i oczywiście również muszę na początku wyrazić najlepsze życzenia dla pani komisarz Kroes, mając nadzieję, że szybko wyzdrowieje po swoim upadku. Przynajmniej u nas dojście do budynku zostało wysypane dużą ilością soli, ale, jak widzę, w innych miejscach soli zabrakło.
Prowadzona przez nas debata ma kluczowe znaczenie i z tego względu jej zasadniczym celem końcowym jest zażądanie, zwrócenie się do Komisji o zaangażowanie Parlamentu. To jest powodem naszej debaty: nie chodzi o zakończenie jej tutaj, lecz raczej o zapewnienie, że przed sformalizowaniem komunikatu Komisji faktycznie odbędzie się tutaj debata w tej sprawie i że zostaniemy w nią zaangażowani.
Dlaczego? Ponieważ stawką jest nie tylko nasz model telewizji; zagrożenie jest o wiele większe, ponieważ - co wszyscy wiemy i czego byliśmy w pełni świadomi podczas naszej debaty nad dyrektywą w sprawie audiowizualnych usług medialnych - nadawcy telewizyjni zmienili się; ich działalność polega w rzeczywistości na obróbce treści, którą dostarczają za pomocą platform linearnych bądź nielinearnych, a wszystko doskonale ze sobą współgra w obu dziedzinach. Z tego względu dyskusja w sprawie nadawania publicznego, jakby debata toczyła się w latach 70. lub 80. XX wieku, nie jest już właściwa.
Z drugiej strony wyraźnie widać, że taka debata musi się odbyć, ponieważ obecnie nie wszystko, co jest określane mianem usług publicznych, jest faktycznie usługą publiczną, a wydawanie publicznych pieniędzy na to, co niektóre przedsiębiorstwa telewizyjne z nimi robią, nie zawsze ma sens. Jednakże jednocześnie - i uważam, że to jest główna przyczyna naszych obaw, a jak rozumiem, odnosi się to również do niektórych spośród naszych kolegów posłów - telewizje publiczne są absolutnie niezbędne dla ochrony naszej różnorodności kulturowej i językowej, a w ostatecznym efekcie dla zapewnienia spójności naszych społeczeństw, ponieważ w teorii dążą do osiągnięcia czegoś więcej, niż bezpośredniego zysku.
Z tego względu musimy chronić równowagę finansową. Musimy szukać nowych modeli finansowania; powinniśmy być kreatywni i rozszerzyć tę debatę, ale nie możemy uczynić tego w sposób zagrażający czemuś, co ma kluczowe znaczenie dla naszych społeczeństw - mianowicie naszym obecnym telewizjom publicznym.
w imieniu grupy Verts/ALE. - (DE) Panie przewodniczący, pani komisarz, panie i panowie! Komisja kierowana przez pana Barroso ogłosiła, że jednym z jej głównych celów politycznych jest rezygnacja z nadmiernej regulacji na szczeblu europejskim. Jednak wnioski przedkładane przez państwa obecnie wywołują u nas wrażenie, że w rzeczywistości wspieracie nadmierną regulację. Zorganizowane w zeszłym tygodniu przez Grupę Europejskiej Partii Ludowej (Chrześcijańskich Demokratów) i Europejskich Demokratów konsultacje w wyraźny sposób pokazały, że istnieją poważne wątpliwości dotyczące zakresu, w jakim obecnie wkraczacie we właściwości państw członkowskich. Przedłożony nam wniosek pachnie nadmierną regulacją i nie możemy tego poprzeć.
Prawdą jest, że musimy znaleźć równowagę między możliwościami rozwoju publicznych i prywatnych usług nadawania. Ale oznacza to również - szczególnie w erze cyfrowej - że nadawanie publiczne, oznaczające jakość, różnorodność kulturową, spójność kulturową i społeczną, musi mieć szansę rozwoju w erze cyfrowej. Wymagamy tego z uwagi na strategię lizbońską. Jeżeli nadawcom publicznym nie da się tej szansy, staną się dinozaurami. I wtedy nie będą w stanie dobrze się rozwijać.
Myśląc o naszym kryzysie gospodarczym i finansowym, doszliśmy wspólnie do wniosku, że rynki muszą być uregulowane. Regulacje społeczne i ekologiczne nie oznaczają zajęcia stanowiska wbrew rynkom, lecz opowiedzenie się za sprawiedliwymi rynkami, co oznacza uregulowane rynki. To samo odnosi się do stosunków, w ramach których sektor publiczny i prywatny są w stanie rozwijać się w przyszłości, jeżeli chcemy odnieść sukces w świecie cyfrowym.
w imieniu grupy GUE/NGL. - (NL) Panie przewodniczący! Od 80 lat zadaniem nadawców publicznych jest możliwie jak najszersze informowanie społeczeństwa. Te usługi mogą przetrwać dzięki finansowaniu publicznemu, które można uzyskać za pomocą odrębnej opłaty radiowo-telewizyjnej, powiększonej o ewentualne składki członkowskie w organizacjach nadawców, jak to się dzieje od dłuższego czasu w Holandii.
Oprócz tego w ostatnich dekadach zachęcano sektor publicznych podmiotów nadawczych do samodzielnego zarabiania pieniędzy. Osiąga się to nie tylko dzięki czasowi reklamowemu, ale również dzięki udostępnieniu znacznej części materiałów informacyjnych zebranych przez podmiot nadawczy w formie materiałów dźwiękowych i filmowych. Oczekuje się, że w rezultacie widzowie i słuchacze poczują się bardziej związani, uda się osiągnąć nowe grupy docelowe, a koszty ponoszone przez rząd spadną. To zadanie, którego znaczenie wzrosło z biegiem lat, nie stanowi problemu, o ile stacje komercyjne nie uznają się za poszkodowane.
Z perspektywy kanałów komercyjnych o wiele starszych nadawców publicznych postrzegać można jako konkurentów, którym przyznano poważny atut w postaci zbierania środków z pieniędzy podatników. Obecnie pojawia się pytanie, czy prawo istnienia nadawców publicznych nie powinno przestać wynikać w pierwszym rzędzie z ich użyteczności dla całego społeczeństwa, lecz powinno wynikać z ewentualnego zniekształcenia konkurencji w odniesieniu do kanałów prywatnych. Ponieważ interesy publiczne i prywatne przestały się ścierać, Komisja Europejska spotyka się ze sprzecznymi żądaniami.
Przyszłość nadawców publicznych stanie pod znakiem zapytania, jeżeli ich swoboda manewru zostanie ograniczona z korzyścią dla możliwości czerpania zysków przez przedsiębiorstwa komercyjne. Sytuacja będzie jeszcze gorsza, jeżeli dokona się tego bez zaangażowania naszego Parlamentu, lekceważąc wyraźny sprzeciw 19 spośród 27 rządów państw członkowskich.
W ostatnich latach wielokrotnie zwracałem się do Komisji o rezygnację z tego zgubnego planu. Uwzględniając powszechne obecnie obawy wydaje mi się, że jest to jedyne możliwe rozwiązanie. Ponadto sprawa ta należy do właściwości państw członkowskich, a nie Unii Europejskiej. Popieram pytania zadane przez pana Vissera i innych mówców oraz ich stanowisko.
(EL) Panie przewodniczący, pani komisarz! Jak podkreślali moi koledzy posłowie, którzy zgłosili pytanie ustne, oraz jak opisywali bardziej szczegółowo uczestnicy konsultacji publicznych, które odbyły się w Brukseli w zeszłym tygodniu, wspólnie musimy uznać telewizję publiczną za medium służące dostarczaniu naszym obywatelom takich usług, które w znacznej mierze są zbieżne z obowiązkiem ich funkcjonowania.
Wobec rozwoju nowych technologii i rzeszy pojawiających się codziennie przedsiębiorstw należy chronić dialog publiczny, niezależny organ nadzorujący i różnorodność programową, uwzględniając historię i kulturę każdego państwa członkowskiego.
Komisja musi wspierać nowe metody ochrony interesu publicznego i nadawania publicznego w ramach zdrowej konkurencji.
Przede wszystkim należy wyjaśnić definicję misji publicznej nadawców; potrzebujemy lepszej oceny pomocy państwa, ale jednocześnie, w odniesieniu do przejrzystości, nie możemy nakładać bezsensownych obciążeń administracyjnych i finansowych na państwa członkowskie i publiczne podmioty nadawcze w postaci przeprowadzanej przez Komisję oceny ex ante.
W nowym środowisku mass mediów konieczne jest również przyjęcie skuteczniejszych mechanizmów kontrolnych. Ponadto ze względu na to, że nadawcy publiczni odgrywają kluczową rolę w zachowaniu różnorodności kulturowej i językowej, te wszystkie media, jak również spółki publiczne i telewizje publiczne, mają obowiązek dostarczać programy o wysokiej jakości, a jednocześnie, w ramach konkurencji z innymi podobnymi podmiotami, muszą być w stanie reagować konstruktywnie na wyzwania czasów, nadając relacje z wydarzeń cieszących się powszechnym zainteresowaniem, na przykład igrzysk olimpijskich, piłkarskich mistrzostw świata i tym podobnych. Niestety, obecnie udaje się to w coraz mniejszym stopniu, ponieważ telewizje publiczne nie mogą sobie na to pozwolić, jako że przedsiębiorstwa prywatne dysponują większymi środkami pieniężnymi. W efekcie widzowie nie będą mieli możliwości oglądania relacji z tych wydarzeń równolegle z innymi programami.
Na zakończenie chciałbym również zwrócić uwagę, że oferta obecnie dostępna na rynku i interes mediów komercyjnych w określeniu zakresu właściwości i działań podejmowanych przez nadawców publicznych analogicznie nie jest zbieżna z bardziej ogólnym interesem, oczywiście z nielicznymi wyjątkami, a Komisja musi poważnie wziąć to pod uwagę.
(ES) Panie przewodniczący, pani komisarz! Ja również chciałabym życzyć pani komisarz Kroes szybkiego powrotu do zdrowia.
Pragnę poczynić kilka ogólnych uwag na temat przeglądu komunikatu w sprawie nadawania. Po pierwsze, chciałabym podkreślić, że uważam ten zainicjowany przez Komisję przegląd za konstruktywny, ponieważ pozwoli on na dostosowanie treści komunikatu z 2001 roku. do zmian, które zaszły zarówno w dziedzinie technologii, jak i prawa wspólnotowego.
Ponadto zachowuje on główny rdzeń komunikatu z 2001 roku, w którym podkreślono kluczowe znaczenie nadawania publicznego dla zagwarantowania jakości demokracji i pluralizmu. Odnoszę się przede wszystkim do zasad, zgodnie z którymi państwa członkowskie powinny określić i wytyczyć zakres i treść licencji na świadczenie usług publicznych, wydawanych przez właściwe organy publiczne, oraz zgodnie z którymi państwa członkowskie powinny mieć swobodę decydowania o modelu finansowania, unikając w ten sposób jakichkolwiek zaburzeń względem swobodnej konkurencji.
Ponadto licencja powinna być przyznawana konkretnemu przedsiębiorstwu bądź grupie w drodze formalnej decyzji, oraz powinien istnieć niezależny zewnętrzny nadzór nad licencją; w tym kontekście chciałabym podkreślić kluczowe znaczenie organów regulacyjnych dla sektora audiowizualnego.
W odniesieniu do najważniejszych uzupełnień do wniosku, z zadowoleniem przyjmuję kontrolę ex ante dostarczania nowych usług przez publiczne podmioty nadawcze, ale tylko pod warunkiem, że uda się zachować odpowiednią elastyczność, aby te mechanizmy kontrolne mogły być dostosowane do modelu instytucjonalnego każdego państwa i przyjmowane stopniowo.
Wreszcie uważam, że konieczne jest przeprowadzenie bardzo szczegółowej oceny możliwości, że niektóre usługi podlegające przepisom dotyczącym publicznych usług audiowizualnych mogą podlegać wynagrodzeniom lub opłatom ze strony korzystających z nich obywateli, uwzględniając zarówno swobodny i powszechny charakter tradycyjnych publicznych usług audiowizualnych oraz ryzyko wykluczenia, pojawiające się wraz z zaakceptowaniem tej metody finansowania. Mam nadzieję, że Komisja uwzględni te uwagi.
Panie przewodniczący! Wyraźnie widać, że omawiany tutaj problem dotyczy konfliktu między interesem publicznym i jego znaczeniem dla społeczeństwa a wpływem na swobodę konkurencji i funkcjonowanie rynku wewnętrznego. Granice między nadawaniem publicznym a prywatnym, ale również między innymi mediami, coraz bardziej się zacierają, a w szczególności dotyczy to nowych mediów, na przykład Internetu, iPodów, wiadomości SMS itp.
Jak już niektórzy stwierdzili, nadawcy publiczni często odgrywają rolę pionierów w innowacjach w zakresie usług, ale w sposób oczywisty jest to efekt transgraniczny i występujący między poszczególnymi sektorami mediów. Z tego względu duże znaczenie ma zapewnienie spójności między komunikatem w sprawie nadawania a ogólnymi ramami usług świadczonych w ogólnym interesie gospodarczym. To ważny problem, którym zajmowaliśmy się w Komisji Gospodarczej i Monetarnej Parlamentu. W szczególności posłowie grupy PSE, należący do tej Komisji, podkreślali znaczenie zapewnienia większego bezpieczeństwa prawnego dla usług świadczonych w ogólnym interesie gospodarczym i z zadowoleniem przyjęlibyśmy podejmowanie decyzji dotyczących dyrektywy ramowej i prawodawstwa sektorowego na szczeblu politycznym.
Do 15 stycznia można zgłaszać uwagi w ramach procesu konsultacji dotyczących omawianego obecnie, a przedstawionego przez Komisję projektu komunikatu, i należy ponownie dać wyraźny sygnał, że takie bardziej horyzontalne ramy ogólne byłyby istotnym narzędziem umożliwiającym ulokowanie w szerszym kontekście takich dyskusji, jak ta w sprawie nadawania publicznego.
Należy sprawdzić, kto podejmuje decyzje w sprawie przepisów i jaka równowaga istnieje w przepisach między interesami rynkowymi i publicznymi. Mam nieodparte wrażenie, że celem badania rynku, o którym mowa w komunikacie, jest zapewnienie pierwszeństwa rynkowi i interesom komercyjnym zamiast interesom publicznym. To było naszym zamiarem przy przyjmowaniu nowych horyzontalnych przepisów w sprawie usług świadczonych w ogólnym interesie gospodarczym.
Jestem trochę zaskoczona, że obecnie grupa PPE-DE tak bardzo koncentruje się na tych szczególnych kwestiach, podczas gdy była dość ostrożna w udzielaniu poparcia dla naszych wniosków o stworzenie bardziej ogólnych ram. Mamy tutaj bardzo wyraźny przykład - również w przypadku nadawania - że jeżeli nie istnieją wyraźne szersze ramy, które w większym stopniu koncentrują się na aspekcie interesu publicznego, dając mu pierwszeństwo, to w tego typu dyskusji zawsze przewagę zdobędą interesy rynkowe.
Korzystając z okazji, chciałabym powtórzyć nasz apel o tworzenie takich ram usług świadczonych w ogólnym interesie gospodarczym, które powinny horyzontalnie przywrócić równowagę między tymi interesami na korzyść interesu publicznego.
(NL) Panie przewodniczący! Nadawanie publiczne oznacza pluralizm, różnorodność, różnorodność kulturową w Europie, sedno demokracji - nie wymyśliłam tego, Komisja może to potwierdzić - a publiczne podmioty nadawcze mają znaczenie w skali krajowej. Obecnie pojawiają się plany wprowadzenia badań rynkowych, przeprowadzanych uprzednio, w szczególności wobec nowych działań mediów. Nie wydaje mi się, aby to był dobry pomysł, ponieważ Bruksela nie powinna z góry narzucać, w jaki sposób państwa członkowskie mają organizować swoje usługi publiczne. Moim zdaniem sposób świadczenia usług publicznych powinien być oceniany na szczeblu krajowym i nie jest w tym celu potrzebne żadne obowiązkowe badanie rynku.
Chciałabym również odnieść się krótko do biurokracji. Chociaż opowiadam się za dokładną analizą problemów, to musimy zapewnić, że nie skończy się to zwiększeniem liczby przepisów i kosztów dla poszczególnych państw członkowskich.
Ponadto w odniesieniu do świadczenia usług nie widzę potrzeby wprowadzania rozróżnienia między starymi i nowymi usługami, ponieważ w praktyce granice pomiędzy nimi zacierają się. To nie jest kwestia "albo/albo”; programy telewizyjne są często połączone z nowymi usługami i na odwrót. Zatem, podobnie jak w Europie, te dwie sprawy zazębiają się. Ta sprawa nie dotyczy wyłącznie rynku, odnosi się ona również do społecznego znaczenia naszych publicznych podmiotów nadawczych, które jest powszechnie uznawane, również przez Komisję. Chciałabym dowiedzieć się od Komisji, czy zostanie to uwzględnione w zmienionej wersji komunikatu i czy odpowiedzialność zostanie przyznana w sposób właściwy, czyli państwom członkowskim, nawet jeżeli towarzyszyć jej będą przepisy dotyczące usług świadczonych w interesie ogólnym, które powinny zostać opracowane w porozumieniu z Parlamentem Europejskim i Radą.
(DE) Panie przewodniczący! Nadawanie publiczne to nie tylko czynnik ekonomiczny. Uczestniczyłem w konsultacjach zorganizowanych w zeszłym tygodniu w Brukseli przez Grupę Europejskiej Partii Ludowej (Chrześcijańskich Demokratów) i Demokratów Europejskich. W trakcie tych konsultacji podkreślono znaczenie informacji oraz różnorodności kulturowej i edukacyjnej Europy. Jeżeli 22 państwa członkowskie sprzeciwiają się zmianie lub intensyfikacji, ponieważ istnieją odmienne warunki ramowe i różne rynki, to całkowicie błędnym podejściem jest dążenie do kompleksowej administracji, czasochłonnej procedury badania, jak na przykład obowiązkowego badania ex ante, czy też interwencji europejskiej za pomocą niesprawnej koncepcji biurokratycznej.
Obecnie istnieją już organy nadzorujące nadawanie publiczne: rady radiowo-telewizyjne. Monitorujemy proces dostosowywania się do zmian technologicznych. Monitorujemy działania podejmowane w celu zapewnienia sprawiedliwej konkurencji. Jestem członkiem takiego organu, jako przedstawiciel Unii Federalistów Europejskich w Hessischer Rundfunk (Rozgłośni Heskiej). Nasza niezależność jest gwarantowana przez prawo. My z kolei jesteśmy całkowicie i słusznie kontrolowani przez społeczeństwo. W ten sposób działa skuteczna polityka medialna.
- (CS) Panie przewodniczący! Władze krajowe zgadzają się z moimi kolegami posłami, że konieczne jest wyjaśnienie przepisów dotyczących pomocy państwa dla nadawania w interesie publicznym. Parlament Europejski już od długiego czasu o to zabiega. Chciałabym jednak zwrócić państwa uwagę również na inne pilne problemy, które Komisja powinna jak najszybciej rozwiązać. Wspomnę o trzech spośród wielu problemów. Po pierwsze, konieczne jest powszechne wprowadzenie wspólnych anten telewizyjnych na potrzeby nadawania cyfrowego, w szczególności w blokach i apartamentach należących do spółdzielni mieszkaniowych, zgodnie z odstępstwem na mocy art. 5 wytycznych w sprawie informacji, ponieważ jest to problem milionów obywateli nowych państw członkowskich, również w Republice Czeskiej. Druga kwestia dotyczy poparcia dla ściślejszej współpracy między krajowymi radami radiowo-telewizyjnymi a instytucjami europejskimi, w celu zapewnienia lepszego stosowania przepisów w sprawie usług publicznych. Po trzecie, konieczne jest usprawnienie koordynacji między krajowymi organami monitorującymi nadawców telewizyjnych w zakresie kar za nadawanie niewłaściwych treści, stanowiących zagrożenie dla rozwoju moralnego dzieci i młodzieży.
komisarz. - Panie przewodniczący! Dziękuję państwu za bardzo owocną dyskusję, którą z pewnością zrelacjonuję mojej koleżance, pani komisarz Kroes.
Chciałabym odnieść się do niektórych uwag zgłoszonych przez państwa. Protokół amsterdamski wskazuje na konieczność zrównoważenia finansowania z pomocą państwa i wpływem na konkurencję. Chcemy, aby państwa członkowskie przejęły w tym zakresie wiodącą rolę, ponieważ w przeciwnym razie będziemy musieli zrobić to w Brukseli na podstawie skarg.
Naszym celem jest zapewnienie państwom członkowskim szerszych możliwości rozwoju usług nadawania publicznego, pod warunkiem przestrzegania przepisów Traktatu w zakresie konkurencji. Usługi nadawania publicznego powinny nadal zapewniać innowację, edukację i oczywiście rozrywkę. Komisja zgadza się z tymi celami.
Do państw członkowskich należy decyzja, w jaki sposób finansować usługi nadawania publicznego. Wyraźnie stwierdzono to w protokole amsterdamskim. Publiczne podmioty nadawcze będą miały swobodę eksperymentowania z nowymi projektami. W projekcie komunikatu wyraźnie określono, że projekty pilotażowe są zwolnione z badań. Zawsze uznawaliśmy możliwość zapewnienia finansowania misji publicznej, obejmującej szerokie spektrum zróżnicowanych i wyważonych programów świadczonych przez nadawców publicznych. Taka sytuacja utrzyma się również w przyszłości.
Komisja chce również zagwarantować współistnienie nadawców publicznych i prywatnych. Celem Komisji jest wspieranie nadawców publicznych, aby mogli oni skorzystać z nowych technologii w celu spełniania społecznych, demokratycznych i kulturalnych potrzeb społeczeństwa.
Badanie amsterdamskie umożliwia państwom członkowskim zapewnienie finansowania dla nowych usług medialnych świadczonych przez publiczne podmioty nadawcze. Stanowi ono ochronę zdolności dotrzymania tempa zmianom w naszym szybko zmieniającym się środowisku medialnym. Jednocześnie w interesie publicznym leży utrzymanie zachęt dla nadawców prywatnych. Dla osiągnięcia celów lizbońskich duże znaczenie mają innowacje ze strony zarówno publicznych, jak i prywatnych podmiotów nadawczych, i nie trzeba podkreślać, że w przyszłości publiczne podmioty nadawcze będą miały wolną rękę w rozpoczynaniu świadczenia dowolnych nowych usług na zasadach komercyjnych bez uprzedniej oceny.
Chciałabym zapewnić państwa, że bardzo poważnie podchodzimy do procesu konsultacji. Dokonamy przeglądu tekstu w celu uwzględnienia uzasadnionych obaw. Zwrócę się do naszych służb o uwzględnienie propozycji Parlamentu i państw członkowskich w trakcie przeglądu projektu.
Kolejnym punktem posiedzenia jest sprawozdanie sporządzone przez pana posła Beldera w imieniu Komisji Handlu Międzynarodowego w sprawie stosunków gospodarczych i handlowych z Bałkanami Zachodnimi.
sprawozdawca. - (NL) Panie przewodniczący! Chciałbym skorzystać z tej okazji i przedstawić swoje sprawozdanie w sprawie stosunków gospodarczych i handlowych z Bałkanami Zachodnimi.
Nie bez przyczyny na wstępie tego sprawozdania przywołuję europejską perspektywę stojącą przed tymi krajami. Unia nie może w dalszym ciągu wiernie powtarzać obietnic z przeszłości, na przykład złożonych państwom Bałkanów Zachodnich na posiedzeniu Rady Europejskiej w Salonikach w 2003 roku, mówiących, że państwa te przystąpią do Unii Europejskiej. Nie, Bałkanom Zachodnim lepiej przysłużyłyby się konkretne działania i dopasowane procedury akcesyjne niż stosowana nieomal obowiązkowo retoryka.
Mogą państwo oczywiście zapytać, dlaczego uważam perspektywę akcesji dla tych państw za tak istotną. Przede wszystkim jestem całkowicie przekonany, że Unia ma do spłacenia honorowy dług. Przypomina mi to o debacie w sprawie Srebrenicy, która - jak mam nadzieję - odbędzie się w środę wieczorem w tej Izbie. Ponadto region Bałkanów Zachodnich ma strategiczne znaczenie dla Europy. W moim sprawozdaniu przedstawiłem następujące konkretne propozycje. Opowiadam się za dalszą konsolidacją Środkowoeuropejskiej umowy o wolnym handlu (CEFTA). To ważne narzędzie zwiększania integracji regionalnej na tym obszarze, co z kolei stanowi istotny etap przygotowań, jeżeli państwa Bałkanów Zachodnich chcą zintegrować się z rynkiem europejskim i przystąpić do Unii w trzech etapach. Unia Europejska powinna uruchomić środki przedakcesyjne udzielając kompleksowej pomocy w celu wspierania procesu reform w tych krajach. Państwa członkowskie również mogą odegrać istotną rolę w tym procesie, zapewniając konkretne szkolenia dla pracowników administracji na szczeblu lokalnym. Dzięki temu zapewni się tym państwom większą wydajność administracyjną w opracowywaniu własnych ambitnych projektów, które mogą uzyskać dofinansowanie unijne.
Panie przewodniczący! Rozpoczynając pracę nad tym sprawozdaniem złożyłem wizytę w Departamencie Spraw Gospodarczych mojego kraju, mieszczącym się w Hadze, gdzie miałem przyjemność usłyszeć, że rząd holenderski zaczął stosować podejście międzyrządowe. Opisałem to w swoim sprawozdaniu jako przykład godny naśladowania, nie dlatego, że jest to podejście holenderskie, lecz z tego względu, że jest ono dostosowane do samych państw Bałkanów Zachodnich i zgodne z ich wezwaniami, aby w aktywny i właściwy sposób wesprzeć proces akcesji.
Chciałbym zwrócić uwagę na jedno konkretne zagadnienie z mojego sprawozdania, mianowicie na współpracę z Bałkanami Zachodnimi w dziedzinie energii, którą to współpracę uważam za nader istotną kwestię. Uwzględniając strategiczne położenie tego regionu, zdecydowanie mógłby on odegrać znaczącą rolę w tranzycie ropy naftowej i gazu ziemnego. Unia powinna dążyć do przyjęcia polityki zagranicznej w dziedzinie energetyki. Jestem również członkiem Komisji Spraw Zagranicznych. Kilka lat temu przyjęliśmy rzetelne sprawozdanie służące przyjęciu europejskiej polityki zagranicznej w dziedzinie energetyki. Cóż, spójrzmy tylko na obecną sytuację, powtarzając ten apel Parlamentu Europejskiego, w jego obecnym kształcie, wobec Komisji i Rady. Z pewnością Bruksela nie powinna zostawić swoich państw członkowskich na lodzie, w dosłowny czy inny sposób.
Na zakończenie chciałbym powiedzieć, że jako były dziennikarz wielokrotnie bywałem na Bałkanach. Z tego względu mam wiele sympatii dla tego regionu i czuję się z nim związany. Przygotowując swoje sprawozdanie wykorzystałem przysługujące mi środki na podróże w celu odbycia wizyt studialnych; wspólnie z Komisją Handlu Międzynarodowego, a w szczególności z jej pracownikiem, panem Robertem Bendinim, wspólnie z moim współpracownikiem, panem Dickiem Janem Diepenbroekiem, odbyliśmy cenne wizyty w Serbii i Kosowie, a w przyszłym tygodniu mam nadzieję odbyć wizytę w Albanii. Krótko mówiąc, być może dzisiejszego wieczora kończę swoje sprawozdanie, ale praca jest jeszcze bardzo daleka od ukończenia, zarówno dla mnie, jak i dla instytucji europejskich. Jeżeli faktycznie chcemy zbliżyć ten region do Brukseli i rzeczywiście pokazać to poprzez nasz zakres poświęcenia i aktywnego wsparcia, mamy pełne prawo domagać się, aby proces reform, akcesja, były realizowane z zaangażowaniem, które również powinno być widoczne. Praca nad tym sprawozdaniem sprawiła mi mnóstwo radości i mam nadzieję, że będzie ona kontynuowana w odrębnych sprawozdaniach odnoszących się do poszczególnych państw Bałkanów Zachodnich.
komisarz. - Panie przewodniczący! Przede wszystkim chciałabym pogratulować panu posłowi Belderowi jego bardzo dobrego sprawozdania. Pojawia się ono w chwili, kiedy Bałkany Zachodnie coraz bardziej przybliżają się do UE, i zapewnia kompleksowy przegląd zagadnień mających kluczowe znaczenie dla stosunków gospodarczych i handlowych między UE a Bałkanami Zachodnimi. Chciałabym skoncentrować się na niektórych zagadnieniach uwypuklonych w pańskim sprawozdaniu.
Bałkany Zachodnie jako region są kluczowym i cennym partnerem dla UE. Ostatni komunikat Komisji w sprawie Bałkanów Zachodnich, pochodzący z marca 2008 roku, przypomina o dużym zaangażowaniu UE na rzecz europejskich perspektyw tego regionu i potwierdza między innymi znaczenie Środkowoeuropejskiej umowy o wolnym handlu dla jego rozwoju gospodarczego. Komisja zgadza się ze sprawozdawcą, że perspektywa członkostwa w UE może być katalizatorem zrównoważonego rozwoju gospodarczego oraz gwarancją pokoju i stabilności w regionie. Komisja zgadza się również, że wypełnienie przez poszczególne państwa kryteriów kopenhaskich ma najważniejsze znaczenie dla oceny gotowości krajów regionu do przystąpienia do UE. Unia Europejska jest głównym partnerem handlowym Bałkanów Zachodnich. Z tego względu ściślejsze powiązania gospodarcze między tym regionem a UE mają kluczowe znaczenie dla przyspieszenia wzrostu gospodarczego regionu.
Jak słusznie pan podkreślił w swoim sprawozdaniu, liberalizacja i integracja handlu stanowią fundament procesu stabilizacji i stowarzyszenia, a Unia Europejska wspólnie z Bałkanami Zachodnimi dążą do realizacji tego celu na trzech poziomach.
Po pierwsze, na szczeblu dwustronnym UE przyznaje Bałkanom Zachodnim jednostronne preferencje handlowe od 2000 roku w celu ułatwienia ich produktom eksportowym dotarcia na rynki UE. Komisja wynegocjowała umowę o wolnym handlu w ramach umów o stabilizacji i stowarzyszeniu, w celu stworzenia warunków dla przeprowadzenia reform politycznych i gospodarczych oraz ustanowienia podstawy dla integracji Bałkanów Zachodnich z UE, na przykład poprzez dostosowanie do acquis.
Po drugie, na szczeblu regionalnym Komisja Europejska działała jako mediator w procesie negocjacji Środkowoeuropejskiej umowy o wolnym handlu (CEFTA) i podjęła decyzję o przyznaniu pomocy finansowej i technicznej dla sekretariatu CEFTA i stron umowy, w celu wsparcia realizacji tej umowy. Jednocześnie Komisja Europejska wysoko ceni fakt, że umowa stanowi własność regionu i uznaje, że CEFTA ma zasadnicze znaczenie dla ściślejszej integracji gospodarczej regionu oraz dla przygotowania podstaw do ostatecznego pełnego udziału Bałkanów Zachodnich w jednolitym rynku UE. Co więcej, CEFTA ustanowiła wszystkie niezbędne struktury umożliwiające omawianie kwestii handlowych na szczeblu regionalnym i dwustronnym. Ma to kluczowe znaczenie dla ułatwienia i zacieśnienia współpracy regionalnej oraz dobrych stosunków sąsiedzkich. Komisja Europejska będzie w dalszym ciągu monitorować realizację umowy CEFTA i informować o tym w swoim rocznym sprawozdaniu w sprawie procesu akcesyjnego i przedakcesyjnego.
Po trzecie, na szczeblu wielostronnym Komisja wspierała przystąpienie państw tego regionu do Światowej Organizacji Handlu, ponieważ stanowi to absolutnie zasadniczy krok ku efektywnemu udziałowi w globalnej gospodarce. UE zmobilizowała wszystkie dostępne instrumenty polityczne w celu udzielenia wsparcia państwom Bałkanów Zachodnich w ich dążeniach do realizacji reform i współpracy regionalnej. Instrument pomocy przedakcesyjnej odgrywa istotną rolę w procesie realizacji długookresowych potrzeb rozwojowych regionu. Całkowita kwota wsparcia w obecnych ramach finansowych na lata 2007-2013 wynosi 11,5 miliarda euro. Wreszcie, co również ważne, Komisja Europejska rozpoczęła dialog ze wszystkimi zainteresowanymi państwami regionu w celu opracowania planów działania służących zniesieniu wiz.
W świetle powyższych wiadomości proszę mi pozwolić zapewnić państwa, że Komisja podejmuje wszelkie niezbędne działania w celu poprawy stosunków handlowych i możliwie jak najściślejszego zbliżenia gospodarki Bałkanów Zachodnich do UE. Na zakończenie chciałabym ponownie pogratulować sprawozdawcy jego dobrego sprawozdania i z zadowoleniem mogę stwierdzić, że Komisja zgadza się z jego ogólnym wydźwiękiem.
Chciałbym wyrazić swoje poparcie i uznanie dla sprawozdania sporządzonego przez pana posła Beldera, ponieważ zaleca ono podjęcie konkretnych działań gospodarczych, ukierunkowanych na perspektywy europejskie społeczeństw Bałkanów Zachodnich. Chciałbym zwrócić państwa uwagę na trzy zagadnienia.
1. Musimy realistycznie uznać, że Serbia odgrywa kluczową rolę dla sukcesu procesu stabilizacji i stowarzyszenia, podczas gdy Unia Europejska musi w dalszym ciągu podejmować działania na rzecz zdobycia zaufania i długookresowej przyjaźni społeczeństwa Serbii.
2. W przyszłości nie można pozwolić na separatystyczne trendy etniczne i jednostronne deklaracje niepodległości takich terytoriów, jak: Kosowo, Południowa Osetia, Abchazja, Naddniestrze, Północy Cypr itp. Zasada integralności terytorialnej państw jest święta i w przyszłości musi być przestrzegana.
3. Jednocześnie musimy zdecydowanie poprzeć zgodność ze standardami europejskimi w zakresie praw osób należących do mniejszości narodowych w państwach Bałkanów Zachodnich, w tym praw rumuńskojęzycznych społeczności w Dolinie Timoc, Wojwodinie, Istrii i Byłej Jugosłowiańskiej Republice Macedonii. Te prawa muszą być przestrzegane, za wyjątkiem wszelkich dążeń do uzyskania autonomii terytorialnej z powodów etnicznych i dążeń do zbiorowych praw etnicznych, które już pokazały swój potencjał wywoływania konfliktów i krwawych wojen.
Kolejnym punktem posiedzenia jest sprawozdanie sporządzone przez panią poseł Mairead McGuinness w imieniu Komisji Rolnictwa i Rozwoju Wsi w sprawie wspólnej polityki rolnej i światowego bezpieczeństwa żywnościowego.
sprawozdawczyni. - Panie przewodniczący! Kiedy rozpoczynałam pracę nad tym sprawozdaniem, zagadnienie światowego bezpieczeństwa żywnościowego znajdowało się bardzo wysoko na liście priorytetów politycznych i w pewnym sensie spadło na dalsze miejsce. Jest to jednak z pewnością kwestia niepokojąca, ponieważ na całym świecie nadal ponad miliard ludzi cierpi z powodu głodu lub niedożywienia. Codziennie z powodu głodu i chorób związanych z ubóstwem umiera 30 tysięcy dzieci. Te statystyki są przerażające i z tego względu kluczowe znaczenie ma problem, w jaki sposób możemy wyprodukować odpowiednią ilość żywności i udostępnić ją ludziom.
Chciałabym podziękować Komisji za współpracę ze mną w trakcie przygotowywania tego sprawozdania, jak również licznym komisjom w tej Izbie, które w oczywisty sposób były zaangażowane w jego sporządzenie, w szczególności Komisji Rozwoju.
Uzasadnienie tego, co znajduje się w sprawozdaniu, w ciągu czterech minut jest niemożliwe, ale proszę pozwolić mi zwrócić uwagę na kilka kwestii, które uważam za istotne. Po pierwsze fakt, że w jednym nagłówku umieściłam wspólną politykę rolną i światowe bezpieczeństwo żywnościowe pokazuje, że zmianie uległa stara praktyka, polegająca na nagonce na wspólną politykę rolną i obwinianiu jej za wszelkie zło w krajach rozwijających się, oraz że obecnie jesteśmy świadomi, iż wspólna polityka rolna zapewniła bezpieczeństwo żywnościowe obywatelom Europy i jako model może zapewnić cenne doświadczenia dotyczące tego, co musimy uczynić w krajach rozwijających się w zakresie produkcji żywności.
Bardzo wyraźnie możemy dostrzec, że od niemal dekady pozwoliliśmy, aby rozwój rolnictwa spadł na liście priorytetów politycznych i rozwojowych na dalsze miejsce. Był okres, kiedy duża część naszych środków w ramach pomocy rozwojowej była przeznaczana na stymulowanie rolnictwa i projekty w dziedzinie produkcji żywności. To się zmieniło, choć uważam, że wraz z gwałtownym wzrostem cen żywności ponownie zaczynamy koncentrować się na rolnictwie, zarówno w UE, jak i w skali światowej.
Oznacza to, że pozwalamy tym państwom, które mają możliwości produkcji żywności, na jej wytwarzanie i pomagamy im oraz ich małoobszarowym rolnikom w lokalnej produkcji żywności, służącej realizacji ich potrzeb. Wiąże się to nie tylko z zapewnieniem podstawowych elementów produkcji żywności, na przykład materiału siewnego i nawozów, ale również know-how, usług doradczych, pomocy rodzinom rolników w krajach rozwijających się, aby umożliwić im produkcję spełniającą ich własne potrzeby.
Tego można dokonać. Mamy przykłady Malawi i innych państw, którym udało się dojść od sytuacji, w której występował ekstremalny głód, do produkcji żywności. Dla osiągnięcia tego celu potrzebne są inicjatywy w dziedzinie polityki społecznej. Wymaga to również od Unii Europejskiej, uwzględniając jej ogromne zaangażowanie na rzecz krajów rozwijających się, aby zachęcała te kraje do przyjrzenia się swojemu rolnictwu i rozpoczęcia wspierania własnej produkcji żywności.
Kwestia podaży i popytu to bardzo delikatne zagadnienie, ponieważ liczba ludności na świecie wzrasta - do 2050 roku zwiększy się o 40% - zatem będziemy musieli zbadać to zagadnienie. Kwestia konkurencji między produkcją żywności, paszy i paliwa, której byliśmy świadkami, stanowi oczywiście główny problem. Wydaje mi się, że mierząc się z tym wszystkim będziemy musieli przeanalizować zagadnienie badań i rozwoju.
Uważam, że nie zrobiliśmy wystarczająco wiele w zakresie badań i rozwoju. W Europie dążyliśmy do zmniejszenia produkcji żywności i z tego względu być może nie zauważaliśmy potrzeby zajmowania się wydajnością produkcji rolnej i potrzebą zwiększenia produkcji w przyszłości.
Jedna z głównych koncepcji, jakie rzeczywiście chciałabym zaprezentować w tym krótkim czasie, który mam do dyspozycji, dotyczy tego, że rolnicy na całym świecie będą produkować żywność, o ile będą mogli w ten sposób uzyskać dochód, a zatem na politykach ciąży presja urzeczywistnienia tego, wypracowania polityki, która zapewni rolnikom stabilne dochody. W jaki sposób mamy to zrobić? Zapewniając stabilne ceny, a także przyglądając się kwestii kosztów produkcji żywności. Jeżeli rolnicy nie dostaną takiej zachęty dochodowej, będą rezygnować.
Ostrzegam: ponad rok temu dyskutowaliśmy o wysokich cenach artykułów żywnościowych. Obecnie dysponujemy w magazynach nadwyżkami, na przykład zboża, na które nie ma zapotrzebowania na rynku. Ci rolnicy nie wyprodukują aż tak wiele w kolejnym sezonie, co może zaostrzyć długoterminowy problem światowego bezpieczeństwa żywnościowego.
Sprawozdanie jest bardzo obszerne. Mam nadzieję, że koledzy je poprą, a ja ponownie chciałabym podziękować wszystkim osobom, które były nim bardzo zainteresowane.
komisarz. - Panie przewodniczący! Komisja z zadowoleniem przyjmuje sprawozdanie sporządzone przez panią poseł McGuinness, jak również intensywną debatę, która miała miejsce w różnych komisjach PE, dotyczącą elementów nawiązujących do tego bardzo ważnego tematu, takich jak handel, biopaliwa, monitorowanie cen, polityka inwestycyjna, kryzys finansowy, zmiany klimatyczne oraz użytkowanie wód w rolnictwie.
Komisja zgadza się z szeroką analizą przyczyn kryzysu żywnościowego, który w pierwszej części 2008 roku dotknął wiele krajów rozwijających się. Komisja będzie w dalszym ciągu analizować związek między cenami żywności a cenami energii. Kwestia związku przyczynowo-skutkowego jest bardzo skomplikowana, ponieważ obejmuje wzajemne oddziaływanie wielu czynników podażowych i popytowych. Ceny energii są tylko jednym z tych czynników, ale wywiera on wpływ zarówno bezpośredni, jak i pośredni. Kwestia biopaliw była przedmiotem szczegółowej dyskusji w trakcie wielu posiedzeń PE. Istnieje wyraźna różnica między polityką UE i Stanów Zjednoczonych w odniesieniu do zakresu, w jakim produkcja zbóż jest przekształcana na biopaliwa. Polityka UE w dziedzinie biopaliw nie powoduje ograniczenia dostępności żywności, ponieważ ilość paszy wykorzystywanej w tym celu jest w skali światowej bardzo mała.
Nawet jeżeli UE zbliży się do swojego celu wynoszącego 10%, wpływ na ceny żywności będzie ograniczony, w szczególności z dwóch powodów: po pierwsze, coraz większa część biopaliw będzie pochodzić z surowców żywnościowych nie nadających się do spożycia albo będzie wytwarzana z osadów lub odpadów. Po drugie, zwiększy się wydajność technik wytwarzania biopaliw, jak również można oczekiwać dalszego wzrostu średnich plonów.
Zrównoważona polityka UE w dziedzinie biopaliw jest zasadniczo polityką na rzecz ubogich. Zapewni ona dodatkowe możliwości dla dwóch trzecich ubogich na świecie, którzy mieszkają na obszarach wiejskich i z tego względu są uzależnieni od dobrze prosperującego sektora rolnego. Jednakże nie wszystkie grupy odniosą korzyści w takim samym stopniu. Komisja z zaangażowaniem ściśle monitoruje wpływ na bezpieczeństwo żywnościowe i ceny żywności.
UE podjęła już działania służące rozwiązaniu problemu światowego bezpieczeństwa żywnościowego, polegające na dostosowaniu WPR do zmienionych rynków i sytuacji światowej. Uzgodniona niedawno ocena jej funkcjonowania spowoduje unowocześnienie, uproszczenie i usprawnienie WPR oraz zlikwiduje ograniczenia wobec rolników, umożliwiając im w ten sposób lepsze reagowanie na sygnały płynące z rynku i na nowe wyzwania.
Porozumienie w sprawie oceny funkcjonowania obejmuje zniesienie odłogowania gruntów rolnych, stopniowe zwiększenie kwot mlecznych, prowadzące do ich zniesienia w 2015 roku, i przekształcenie interwencji rynkowych w rzeczywistą sieć bezpieczeństwa.
Odnosi się ono również do nowych wyzwań, takich jak zmiany klimatyczne, gospodarka wodna, odnawialne źródła energii i różnorodność biologiczna, które będą miały wpływ na kraje rozwijające się.
Po 2013 roku WPR nie będzie statyczna i już zainicjowano wstępną debatę po nieformalnym spotkaniu ministrów rolnictwa, które odbyło się we wrześniu w Annecy. Przyszłą WPR należy postrzegać w kontekście szerszej wizji, której integralnymi elementami są zrównoważony rozwój, konkurencyjność i światowy bilans żywnościowy.
Różne spotkania na wysokim szczeblu spowodowały nadanie światowemu bezpieczeństwu żywnościowemu wysokiego priorytetu w międzynarodowym programie działań. Konieczność nadania rolnictwu i rozwojowi obszarów wiejskich wysokiego priorytetu na szczeblu krajowym, regionalnym, a być może również kontynentalnym, spotyka się z wyraźnym zrozumieniem i międzynarodowym uznaniem. Na przykład kwestia rolnictwa i bezpieczeństwa żywnościowego była przedmiotem szczegółowych rozmów w trakcie naszych bezpośrednich spotkań z kolegami z Unii Afrykańskiej w październiku, a w roku bieżącym mamy zamiar jeszcze ożywić tę debatę.
Wreszcie, co nie najmniej ważne, Komisja musi podjąć dalsze działania w związku z deklaracją szefów państw G8 w sprawie światowego bezpieczeństwa żywnościowego. W trakcie procesu przygotowawczego do zatwierdzenia instrumentu żywnościowego przez Radę, co nastąpiło w dniu 16 grudnia, Komisja Europejska odbyła już bardzo owocne dyskusje z grupą zadaniową wysokiego szczebla ONZ.
Komisja Europejska z niecierpliwością oczekuje wdrożenia kompleksowych ram działania. Komisja jest przekonana, że tworzące się stopniowo światowe partnerstwo w dziedzinie rolnictwa i bezpieczeństwa żywnościowego będzie odgrywać kluczową rolę w realizacji różnych zaleceń, zawartych w niniejszym sprawozdaniu, w tym również dotyczących metod wsparcia małoobszarowej produkcji rolnej oraz rodzajów polityki handlowej, które należy stosować z korzyścią dla bezpieczeństwa żywnościowego, szczególnie w najbardziej wrażliwych społecznościach.
Oczywiście, należy unikać ograniczeń i zakazów eksportowych, a droga naprzód prowadzi raczej w kierunku dalszej liberalizacji handlu, a nie jej ograniczenia. Zwiększone przepływy handlowe stanowią część rozwiązania w celu osiągnięcia bezpieczeństwa żywnościowego.
Komisja wyraża nadzieję, że również inni darczyńcy przyłączą się do odważnych działań, podjętych przez instytucje europejskie w celu uruchomienia kwoty miliarda euro, która będzie stanowić uzupełnienie innych instrumentów finansowych przeznaczonych na reagowanie na kryzys żywnościowy, mających charakter zarówno krótko- i średnio-, jak również długookresowy.
Madrycka konferencja w sprawie bezpieczeństwa żywnościowego dla wszystkich, mająca odbyć się w dniach 26 i 27 stycznia, z pewnością stanowi kluczowe wydarzenie służące przeniesieniu debaty na inny poziom, taki, którego celem jest określenie najważniejszych priorytetów służących rozwiązaniu problemu głodu światowego.
Komisja Europejska będzie w dalszym ciągu odgrywać proaktywną rolę w zakresie zapewniania światowego bezpieczeństwa żywnościowego, a sprawozdanie sporządzone przez panią poseł McGuinness z pewnością stanowiło dobrą analizę ewentualnych kierunków działań, które mogą być rozważone przez KE i szerszą wspólnotę międzynarodową.
na piśmie. - (FR) Działania podjęte przez Parlament w związku z wybuchem niepokojów na tle żywnościowym umożliwiły uwolnienie miliarda euro na walkę z kryzysem żywnościowym. Pomijając te działania doraźne, chciałbym podkreślić potrzebę przyjęcia długookresowej strategii międzynarodowej, opierającej się na rolnictwie lokalnym i autonomicznym, odpowiednim dla potrzeb ludności i potencjału tych regionów.
Faktycznie, wzrost liczby ludności na świecie, ocieplenie klimatu, niekontrolowana produkcja biopaliw i agresywna spekulacja stanowią liczne czynniki zwiększające presję na rynki rolne. Te elementy wskazują, że kryzys nie będzie krótkotrwały i konieczne jest redefiniowanie polityki społecznej jako całości, w celu usprawnienia metod produkcji i regulacji rynków międzynarodowych.
Uważam, że WPR może stać się przykładem skutecznej, sprawiedliwej i odpowiedzialnej polityki, stanowiącej odpowiedź na wyzwanie żywnościowe, a zarazem łączącej gospodarkę, społeczeństwo i ochronę środowiska, pod warunkiem że zostaną z niej wyeliminowane nieprawidłowości i nadużycia. Może ona również stanowić wsparcie dla krajów rozwijających się, poprzez przekazywanie techniki, wiedzy i doświadczenia Europy. Jednakże Europa powinna przede wszystkim podjąć działania służące reformie zasad handlu międzynarodowego, aby nie były one sprzeczne z prawem państw do wsparcia swojego rolnictwa w celu zapewnienia bezpieczeństwa żywnościowego.
na piśmie. - (EL) Dotychczasowe porozumienia międzynarodowe i regionalne okazały się być niewystarczające dla normalizacji podaży na rynku i handlu oraz zapewnienia przejrzystych i stabilnych cen produktów rolnych.
Uregulowanie rynków rolnych powinno opierać się na długookresowej strategii skutecznych działań oraz na organizowaniu i informowaniu producentów o stanie i perspektywach rynku.
Podstawową zasadą takiej polityki jest ustanowienie sieci bezpieczeństwa dochodów, przeciwstawiającej się zagrożeniom i kryzysom pojawiającym się albo wskutek negatywnych zjawisk naturalnych, albo wskutek zaburzeń na rynku oraz niezwykle długiego i powszechnego spadku cen.
europejski i międzynarodowy system monitorowania produkcji i rynku jako system wczesnego ostrzegania w celu określenia trendów produkcyjnych;
europejski system monitorowania rynku i zapisywania zmian cen produktów rolnych i produkcji rolnej, który może być powiązany z analogicznym systemem międzynarodowym, prowadzonym pod auspicjami FAO.
Korzystnym pomysłem byłoby również uwzględnienie w przyszłym porozumieniu w sprawie rundy z Dauhy sytuacji nadzwyczajnych, w trakcie których można zapewniać pomoc żywnościową, ponieważ obowiązujące postanowienia nie są wiążące.
Wnioski wyciągnięte przez panią poseł McGuinness w jej sprawozdaniu dotyczącym światowego bezpieczeństwa żywnościowego są obecnie wyraźnie widoczne również w Rumunii. Obserwujemy wzrost cen wszystkich podstawowych produktów żywnościowych, będący efektem dewaluacji krajowej waluty, wzrostu kosztów surowców oraz pożyczek zaciągniętych przez nasze przedsiębiorstwa przetwórcze.
Ponadto ze względu na ocieplenie klimatu coraz częściej doświadczamy przypadków zniszczenia plonów na skutek katastrof naturalnych. W rzeczywistości rolnicy z nowych państw członkowskich są w takich przypadkach w najgorszej sytuacji, ponieważ wysokość otrzymywanych przez nich dopłat jest niższa niż w pozostałych państwach członkowskich.
Z tego względu, w oparciu o zaproponowane zmiany, zwróciłem się do Komisji o zbadanie możliwości stworzenia pewnych mechanizmów interwencyjnych na szczeblu wspólnotowym, niezależnie od wszelkiej konkretnej pomocy udzielonej na ubezpieczenie plonów, w celu zapobiegania skutkom globalnego ocieplenia i zwalczania ich.
Nakładane na producentów żywności standardy wspólnotowe są wymagające i z tego względu ceny żywności w UE są wysokie. Jestem jednak głęboko przekonany, że rolnictwo może stać się punktem początkowym ozdrowienia gospodarek europejskich, dotkniętych kryzysem światowym, a rozwój odnawialnych źródeł energii może mieć korzystny wpływ na sektor rolno-spożywczy.
Jeżeli podejmiemy niezbędne działania zapobiegawcze, możemy osiągnąć wzrost produkcji biopaliw bez ryzyka dla środowiska czy zapasów żywności potrzebnych w skali światowej.
na piśmie. - (FR) Przedmiotowe sprawozdanie w sprawie WPR i światowego bezpieczeństwa żywnościowego stanowi dla nas doskonałą okazję do refleksji, w jaki sposób możemy zapewnić, że rolnictwo europejskie w pełni przyczyni się do osiągnięcia równowagi żywnościowej planety. Chociaż produkcja żywności w skali światowej faktycznie musi nadal wzrastać, to udział pomocy rozwojowej przeznaczanej na rolnictwo stale spada od lat 80. XX wieku. Z tego powodu zgłosiłam kilka poprawek w trakcie prac Komisji Rolnictwa i Rozwoju Wsi, służących uczynieniu tego sprawozdania ambitniejszym i w szczególności zaproponowaniu, aby Komisja Europejska przyjęła kompleksową strategię w zakresie bezpieczeństwa żywnościowego, całościowo zwiększając stopień spójności polityk wspólnotowych Unii.
Chociaż z ogromnym zadowoleniem przyjmuję podkreślenie w tym tekście kluczowej roli WPR dla osiągnięcia bezpieczeństwa żywnościowego, to ubolewam, że sprawozdawczyni opowiada się za coraz większą harmonizacją polityki rolnej z rynkiem i obarcza inicjatywy w dziedzinie ochrony środowiska odpowiedzialnością za ograniczenie produkcji rolnej w Europie. Moim zdaniem stwierdzenie to jest całkowicie błędne i uważam, że - wręcz przeciwnie - konieczne jest rozwiązanie problemu zmian klimatu w celu opracowania nowych modeli, służących zwiększeniu i poprawie produkcji.
na piśmie. - (FR) Obecnie UE musi pilnie zwiększyć swoje bezpieczeństwo żywnościowe i stawić czoła znacznym wyzwaniom. Po pierwsze, konieczne będzie podwojenie produkcji żywności w okresie 30 lat, ponieważ liczba ludności na całym świecie wzrośnie do 9 miliardów do 2050 roku. Faktem jest, że 860 milionów ludzi nadal głoduje. Taki rozwój będzie musiał być zrównoważony i opierać się przede wszystkim na rolnictwie lokalnym.
Kolejnym wyzwaniem jest ogromna zmienność światowych cen produktów żywnościowych, wraz z właściwym zarządzaniem zapasami światowymi. Dla zapewnienia rolnikom europejskim uczciwych dochodów popieram koncepcję polityki ubezpieczeniowej zapewniającej wyższy poziom ochrony rolników przed zmianami cen, jak również inicjatywę utworzenia światowego systemu monitorowania zapasów żywnościowych.
Wreszcie, uwzględniając intensywniejszy handel zwierzętami i roślinami, obowiązkiem UE jest wdrożenie skutecznej strategii zapobiegania wszelkim kryzysom zdrowotnym w Europie. Taka strategia powinna opierać się na zapobieganiu, identyfikowalności i zdolności reagowania. W tym kontekście niedawna decyzja Rady Ministrów o zaostrzeniu przepisów dotyczących kontroli importu oraz ich harmonizacji oznacza, że możemy zapewnić naszym obywatelom lepszą gwarancję jakości produktów żywnościowych.
Rolnictwo odgrywa obecnie w większym stopniu niż kiedykolwiek główną rolę w zakresie wzrostu i rozwoju. Z tego względu musimy je za wszelką cenę chronić!
Światowy kryzys żywnościowy, spowodowany ciągłym wzrostem cen kukurydzy, pszenicy i energii, wzrostem liczby ludności na świecie i zmianami klimatu, przyczynił się do wybuchu szeregu niepokojów i zamieszek, które - o ile nie zostaną uspokojone w najbliższym okresie - mogą doprowadzić do destabilizacji krajów i regionów na całym świecie. Alarmującym sygnałem jest przepaść między stopą wzrostu liczby ludności, która może osiągnąć ponad 9 miliardów mieszkańców do 2050 roku, a zmniejszaniem się światowych zapasów żywności. Taka sytuacja spowoduje najprawdopodobniej zastąpienie konfliktów o ropę konfliktami o wodę pitną i żywność lub przez walkę o przeżycie. Obecnie Unia Europejska jest największym darczyńcą pomocy humanitarnej, ale zapasy żywności zaczynają się wyczerpywać, a kraje rozwijające się, szczególnie w Afryce, potrzebują większego wsparcia w celu zwalczania ubóstwa i chronicznego głodu. Żeby przełamać ten impas, należy zwrócić uwagę między innymi na takie znaczące kwestie, jak: zmniejszenie uzależnienia rolnictwa od kopalnych źródeł energii, stosowanie produktów organicznych, utrzymanie żyznych gleb i dostosowanie wspólnej polityki rolnej do sytuacji kryzysu żywnościowego.
na piśmie. - (HU) Najistotniejsza kwestia stojąca przed europejskim rolnictwem w 2009 roku dotyczy tego, w jaki sposób światowy kryzys gospodarczy wpłynie na warunki produkcji i konsumpcji produktów rolnych. To zagadnienie będzie głównym tematem Drugiej Węgierskiej Akademii Rolnej, którą organizuję wspólnie z panem Zoltánem Gőgösem, sekretarzem stanu w węgierskim Ministerstwie Rolnictwa i Rozwoju Wsi, w dniu 17 kwietnia 2009 r. w mieście Pápa. Od 2006 roku cena kukurydzy na rynkach światowych wzrosła trzykrotnie, a cena pszenicy - o 180%, podczas gdy przeciętne ceny żywności wzrosły o 83%. Do 2050 roku liczba ludności na świecie wzrośnie do 9 miliardów i w celu zaspokojenia ich potrzeb będziemy musieli podwoić poziom produkcji rolnej; z tego względu okres taniej żywności przeszedł do historii. Dlatego kluczowe znaczenie ma zachowanie, a tam, gdzie to możliwe - zwiększenie, potencjału rolnictwa Unii Europejskiej. Nie można zaakceptować faktu, że wskutek sektorowej reformy WPR oczekuje się zmniejszenia produkcji rolnej w Unii Europejskiej. Dobrymi przykładami takiej sytuacji są: reforma sektora cukru, która doprowadziła do likwidacji węgierskiego przemysłu cukrowniczego, oraz dopłaty udzielane za karczowanie winnic w związku z polityką reformy sektora wina. Krokiem w tym kierunku jest również oddzielenie bezpośrednich dopłat rolnych od wielkości produkcji.
Musimy znaleźć odpowiednią równowagę między produkcją żywności a produkcją biopaliw, gdyż ta ostatnia nie może stanowić zagrożenia dla światowego bezpieczeństwa żywnościowego. Program Stanów Zjednoczonych w zakresie bioetanolu w znacznej mierze przyczynił się do gwałtownego wzrostu cen żywności w 2008 roku; opierając się na tych doświadczeniach Unia Europejska musi przeanalizować swoje wcześniejsze zobowiązania w zakresie udziału biopaliw. Zachęcam wreszcie do szybkiego podjęcia działań na szczeblu UE, przeciwdziałających tworzeniu się monopoli w sektorze detalicznego handlu żywnością, w celu ochrony producentów.
Wzrost cen energii, niekorzystne zjawiska meteorologiczne oraz wzrost zapotrzebowania na energię związany z wzrostem liczby ludności na świecie są przyczynami wysokich cen żywności. Wzywam Komisję do zbadania powiązania między wysokimi cenami żywności a wzrastającymi cenami energii, w szczególności w odniesieniu do wykorzystywanych rodzajów paliw.
Rolnictwo musi zwiększyć swoją efektywność energetyczną. Zwiększenie udziału plonów przeznaczonego na biopaliwa oraz wykorzystywanie odnawialnych źródeł energii mogą mieć korzystny wpływ na sektor rolno-spożywczy, który odczuł negatywne skutki wzrostu cen nawozów i pestycydów, jak również wzrostu kosztów przetwórstwa i transportu. Wzywam Komisję do ścisłego monitorowania skutków zwiększonej produkcji biopaliw w Unii Europejskiej i w krajach trzecich w kontekście zmian w użytkowaniu gruntów, cen produktów żywnościowych oraz dostępu do żywności.
Instrumenty zachęcające do zrównoważonej uprawy roślin energetycznych nie mogą stanowić zagrożenia dla produkcji żywności. Uważam, że badania naukowe w dziedzinie rolnictwa są niezbędne dla zwiększenia wydajności gospodarstw. Wzywam również państwa członkowskie do pełnego skorzystania z istniejących w tym zakresie możliwości w ramach siódmego programu ramowego w dziedzinie badań i rozwoju technologicznego oraz podjęcia działań, które spowodują wzrost produkcji rolnej w sposób zrównoważony i energooszczędny.
Kolejnym punktem posiedzenia jest sprawozdanie sporządzone przez panią poseł Donatę Gottardi w imieniu Komisji Gospodarczej i Monetarnej w sprawie finansów publicznych w UGW w latach 2007-2008.
Panie przewodniczący, pani komisarz, panie i panowie! Dokładnie rok temu podjęliśmy decyzję o połączeniu sprawozdań w sprawie finansów publicznych za rok 2007 i 2008. Były co najmniej dwa powody takiej decyzji: próba przyspieszenia procesu oraz uwzględnienia sygnałów następujących zmian. Nie zdawaliśmy sobie wówczas sprawy z pełnego zakresu zmian, ale było już oczywiste, że analizując dwa lata naraz uzyskamy bardziej kompleksową i dokładną ocenę. I mieliśmy rację! Sprawozdanie, nad którym będziemy jutro głosować, było stale aktualizowane.
Ścisły związek między finansami publicznymi a kryzysem finansowym i gospodarczym jest nader oczywisty. Weźmy pod uwagę jedynie środki przeznaczone na wyciągnięcie z kłopotów banków i wielkich korporacji, wsparcie dla przemysłu, a proszę pamiętać także o apelach pochodzących głównie ze strony małych i średnich przedsiębiorstw oraz o ochronie obywateli przed ubocznymi skutkami recesji. Wszystkie te działania stały się przedmiotem uwagi instytucji europejskich i poszczególnych państw członkowskich, chociaż nie powinny one nadszarpnąć czy osłabić naszych perspektyw i zobowiązań w imieniu przyszłych pokoleń.
Sprawozdanie odnosi się do przynajmniej dwóch szczebli: tego, który jest ogólny, stabilny i obowiązuje we wszystkich sytuacjach, i tego, który stanowi doraźną reakcję na obecny kryzys. Utrzymują się niezmienione, a nawet wzmocnione zasady mówiące, że zrównoważone finanse publiczne o wysokiej jakości są niezbędne nie tylko dla poszczególnych krajów, ale również dla trwałości gospodarki i europejskiego modelu społecznego. W odniesieniu do dochodów konieczne jest podjęcie działań służących poszerzeniu podstawy opodatkowania, jednakże bez osłabiania zasady opodatkowania progresywnego, oraz ograniczeniu presji podatkowej na pracę, przede wszystkim dla średnich i niskich wynagrodzeń i emerytur. W odniesieniu do wydatków w działaniach należy wziąć pod uwagę kontekst, wymagania, strukturę społeczeństwa, politykę równouprawnienia oraz zmiany demograficzne. Bardziej niż na bezkrytyczną redukcję należy nastawić się raczej na reorganizację wydatków, w części poprzez nowe rozdysponowanie pozycji budżetowych i modernizację administracji publicznej.
Korzystnym sposobem realizacji tego postulatu jest budżetowanie pod kątem płci, metoda preferowana i wspierana od pewnego czasu przez Parlament Europejski, chociaż wciąż daleka od statusu standardu. Umożliwia ona zwiększenie przejrzystości i możliwości porównania danych, spotyka się z lepszym uznaniem ze strony obywateli i w ten sposób przyczynia się do budowania zaufania i poczucia własności.
Niespotykany wcześniej brak stabilności, występujący obecnie, wymaga zdecydowanych działań. Jeżeli interwencja ze strony sektora publicznego po raz kolejny stała się głównym i kluczowym zagadnieniem, nie możemy po raz kolejny popełniać tych samych błędów - byłoby to jeszcze bardziej niewybaczalne. Zamiast tego musimy kierować kryzys w stronę nowego modelu rozwoju, który jest faktycznie zrównoważony, zarówno pod względem ekologicznym, jak i społecznym.
Mówiąc o koordynacji europejskiej, powinniśmy mieć na myśli ustanowienie naszego własnego zarządzania antycyklicznego, działanie wspólnie i w tym samym kierunku, intensyfikację działań przeciwko uchylaniu się od płacenia podatków i rajom podatkowym oraz wzajemne połączenie planów krajowych. Interweniując w obronie przedsiębiorstw musimy ocenić skutki dla konkurencyjności, jednakowych warunków prowadzenia działalności oraz funkcjonowania rynku wewnętrznego, zapewniając nadzór, przewidywalność, ograniczenia i konsekwencję w postępowaniu. Przegląd Paktu stabilności i wzrostu pozwala na kontrolowaną elastyczność, którą należy wykorzystywać ostrożnie i uwzględniając perspektywę długookresową.
Konieczne jest ponowne zainicjowanie polityki makroekonomicznej i wspólnych inwestycji w strategicznych, wybranych uprzednio sektorach, z wykorzystaniem takich instrumentów, jak euroobligacje, jednocześnie uważnie obserwując, co się dzieje na szczeblu niższym niż krajowy oraz w ramach regionalnych programów stabilności. W Komisji Gospodarczej i Monetarnej panowała powszechna zgoda w odniesieniu do sprawozdania, ponieważ większość grup politycznych zgadzała się z tą wizją. Naprawdę mam nadzieję, że jest to zapowiedź dobrego wyniku jutrzejszego głosowania.
komisarz. - Panie przewodniczący! Komisja z zadowoleniem przyjmuje sprawozdanie sporządzone przez panią poseł Gottardi. Jego treść jest zgodna z treścią dwóch wcześniejszych sprawozdań w sprawie finansów publicznych w UGW, przygotowanych przez Komisję, a opublikowanych w czerwcu 2007 i 2008 roku. Komisja zgadza się również z trzema ostatnimi poprawkami, zgłoszonymi przez sprawozdawczynię w dniu 7 stycznia.
Sprawozdanie Parlamentu Europejskiego potwierdza, że zmieniony Pakt stabilności i wzrostu funkcjonuje jak dotąd we właściwy sposób. W szczególności wiele państw członkowskich podjęło znaczne wysiłki służące realizacji ich zobowiązań w ramach paktu. Od czasu reformy paktu zarówno część naprawcza, jak i prewencyjna były realizowane całkowicie zgodnie z postanowieniami zmienionego paktu i nie mieliśmy do czynienia z jakąkolwiek pobłażliwością przy jego egzekwowaniu.
Jednakże w sprawozdaniu podkreśla się również bardzo negatywne perspektywy gospodarcze dla UE i strefy euro na 2009 roku. Doszło do znacznego spowolnienia wzrostu, w takim stopniu, że w tym roku wystąpi rzeczywista recesja. Ogólne perspektywy gospodarcze na 2010 roku również są zniechęcające, zatem Komisja zgadza się z Parlamentem Europejskim, że kluczowe znaczenie ma wspieranie popytu poprzez wykorzystanie dyskrecjonalnych środków polityki podatkowej.
Niemniej jednak konieczne jest utrzymanie zrównoważonego kierunku polityki podatkowej, wzmacniającego oczekiwania uporządkowanego rozwiązania problemu kryzysu. W tym kontekście Komisja podziela niepokój Parlamentu w zakresie długookresowej trwałości finansów publicznych i w dalszym ciągu kładzie nacisk na ich ocenę.
Jesienią 2009 roku Komisja opublikuje nowe sprawozdanie dotyczące długookresowej stabilności finansów publicznych w Unii Europejskiej. Komisja zgadza się również z opinią Parlamentu Europejskiego, że konieczne jest dokonanie zmiany nastawienia wydatków publicznych w celu podniesienia ich jakości zgodnie ze strategią lizbońską. Takie ukierunkowanie polityki rzeczywiście jest elementem zintegrowanych wytycznych w zakresie polityki, zatwierdzonych przez Radę Europejską. Obecnie w Komisji toczą się prace dotyczące bardziej systematycznej oceny jakości rozwoju sytuacji w dziedzinie finansów publicznych, uwzględniającej aspekty budżetowania w oparciu o wyniki.
Wiosną 2006 roku dwanaście państw członkowskich było objętych procedurą nadmiernego deficytu. Na skutek realizacji zaleceń i decyzji wydanych przez Radę w odniesieniu do krajów wykazujących nadmierny deficyt, dwa i pół roku później liczba państw członkowskich objętych procedurą nadmiernego deficytu zbliża się do zera. To osiągnięcie było możliwe dzięki istnieniu korzystnych warunków gospodarczych w 2006 i 2007 roku. W latach 2008-2009 mamy do czynienia z kryzysem gospodarczym, który w wielu państwach członkowskich spowodował już recesję, wzrost bezrobocia oraz dużą liczbę przypadków bankructwa przedsiębiorstw, w szczególności wśród MŚP. Europejski plan naprawy gospodarczej obejmuje duże inwestycje publiczne, służące unowocześnieniu infrastruktury transportowej i energetycznej. Państwa członkowskie opracowują programy służące wsparciu MŚP, aby umożliwić im dalsze prowadzenie działalności. W takiej sytuacji państwa należące do strefy euro, jak również pozostałe państwa członkowskie będą miały trudności z wypełnieniem kryteriów konwergencji. Uważam, że konieczne jest podjęcie działań na szczeblu europejskim w celu umożliwienia państwom członkowskim sprostania obecnym wyzwaniom, takim jak starzenie się ludności, migracje, zmiany klimatyczne itp. Rolnictwo, edukacja, opieka zdrowotna i transport, będące najważniejszymi dziedzinami dla rozwoju gospodarczego UE i jakości życia obywateli europejskich, muszą odnieść korzyści z konkretnej polityki publicznej.
Transpozycja, wykonanie i egzekwowanie dyrektyw 2005/29/WE i 2006/114/WE (krótka prezentacja) 
Kolejnym punktem posiedzenia jest sprawozdanie sporządzone przez panią poseł Barbarę Weiler w imieniu Komisji Rynku Wewnętrznego i Ochrony Konsumentów w sprawie transpozycji, wdrażania i egzekwowania dyrektywy 2005/29/WE dotyczącej nieuczciwych praktyk handlowych stosowanych przez przedsiębiorstwa wobec konsumentów na rynku wewnętrznym oraz dyrektywy 2006/114/WE dotyczącej reklamy wprowadzającej w błąd i reklamy porównawczej.
sprawozdawczyni. - (DE) Panie przewodniczący, pani komisarz, panie i panowie! Zanim przejdę do mojego sprawozdania, po raz kolejny chciałabym stwierdzić, że nie zachowaliśmy się właściwie, podejmując decyzję o debacie nad naszymi sprawozdaniami z inicjatywy własnej. Kiedy obserwuję, w jaki sposób przebiegają te debaty - bez dialogu, kontrowersji, konfliktów - nie wydaje mi się, aby była to właściwa debata parlamentarna i mam nadzieję, że uda się nam to szybko naprawić po wyborach europejskich.
Niemniej jednak chciałabym podziękować nieobecnym kolegom posłom. Bardzo dobrze ze sobą współpracowaliśmy nad sporządzeniem tego sprawozdania. Chciałabym również podziękować Komisji i sekretariatowi Komisji Rynku Wewnętrznego i Ochrony Konsumentów.
W trakcie dyskusji w komisji dokonaliśmy wielu nowych wspólnych odkryć. Komisja Rynku Wewnętrznego i Ochrony Konsumentów świadomie umieściła debatę w sprawie wdrażania na dość wczesnym etapie programu prac, ponieważ ostatecznym terminem wdrożenia dla państw członkowskich była druga połowa 2007 roku, co do chwili obecnej nie stanowi dużej ilości czasu jak na dyrektywę, która obejmuje ogromną ilość istotnych elementów harmonizacji. Niemniej jednak niektóre państwa członkowskie nie dokonały transpozycji. Z pewnością wynika to w pewnej mierze ze skomplikowanej procedury, ale interesujący jest fakt, że trzema państwami, którym to się nie udało, są niektóre państwa założycielskie. Z tego względu nie można założyć, że brakuje im wiedzy w zakresie prawa europejskiego. Jak dotąd trzy państwa członkowskie nie dokonały transpozycji dyrektywy, cztery zrobiły to w stopniu niewystarczającym i nieodpowiednim, a trzy państwa członkowskie otrzymały od Komisji powiadomienia, które potencjalnie mogą skutkować postępowaniami przed Europejskim Trybunałem Sprawiedliwości. Istnieje wiele przypadków transpozycji w niedostatecznym stopniu. W trakcie naszych konsultacji stwierdziliśmy, że dwa kraje dokonały transpozycji dyrektywy z ogromną dozą poświęcenia i kreatywności, mianowicie Wielka Brytania i Austria. A zatem jest to możliwe.
Korzyści związane z rynkiem wewnętrznym powinny leżeć w interesie państw członkowskich. Celem niniejszej dyrektywy powinno być wyjaśnienie praw konsumentów i uproszczenie handlu transgranicznego, ustanowienie wiarygodnych i sprawiedliwych uregulowań oraz - oczywiście - zwiększenie pewności prawnej.
Dla nas, jako parlamentarzystów, bardzo istotnym elementem była ochrona obywateli i konsumentów przed nielegalnymi praktykami. Odnosi się to nie tylko do konsumentów, ale również do małych przedsiębiorstw i osób prowadzących działalność handlową. Pani komisarz! Być może naszym średniookresowym celem powinno być połączenie tych dwu dyrektyw, ponieważ bardzo duża liczba małych przedsiębiorstw spotyka się z tymi samymi problemami na rynku wewnętrznym co konsumenci. Wiemy o licznych przykładach, takich jak reklama denerwująca oraz wprowadzające w błąd i agresywne praktyki biznesowe. Wszyscy znamy przypadki oszustw związanych z książkami adresowymi, które stanowią rozpowszechniony problem w całej Europie. Wiemy o przypadkach oszustw w loteriach i jeszcze wielu innych.
Chciałabym również podziękować Komisji za drobiazgowe wdrożenie nowych systemów przeszukiwania w liniach lotniczych i reklamach dzwonków telefonicznych. Mamy nadzieję, że będzie ona nadal nad tym pracować. Oczekujemy, że Komisja ustanowi silniejsze powiązania z urzędami krajowymi i zapewni, że czarne listy nie będą podważane, a sankcje będą faktycznie odstraszające - dla nas, jako parlamentarzystów, jest to dość istotna kwestia.
Chciałabym na zakończenie powiedzieć, że skuteczna transpozycja wymaga współpracy między państwami członkowskimi oraz między parlamentarzystami krajowymi i europejskimi, jak również - w całkowitej zgodzie z traktatem lizbońskim, który był już tutaj przywoływany - chciałabym opowiedzieć się za upoważnieniem parlamentarzystów krajowych do sprawowania ściślejszej kontroli nad swoimi rządami krajowymi. Omawiane dwa akty prawne stanowiłyby dobry początek.
komisarz. - Panie przewodniczący! Chciałabym przede wszystkim podziękować sprawozdawczyni, pani poseł Weiler, za jej sprawozdanie, którego treść będzie oczywiście przedmiotem szczegółowych rozważań Komisji, chciałabym jej także podziękować za uwagi zgłoszone w sprawie niniejszej procedury.
Komisja całkowicie zgadza się, że bardzo istotnym aspektem jest odpowiednia transpozycja nowych koncepcji, wprowadzanych przez dyrektywę w sprawie nieuczciwych praktyk handlowych, przez państwa członkowskie, oraz udział władz krajowych w jednolitym wdrażaniu dyrektywy w całej UE.
W odniesieniu do transpozycji dwa państwa członkowskie nadal się spóźniają: Luksemburg i Hiszpania; w czerwcu zeszłego roku Komisja zgłosiła te przypadki do Trybunału Sprawiedliwości.
Komisja koordynowała również współpracę w zakresie transpozycji, w celu uniknięcia niewłaściwej transpozycji. Mimo to w niewielkiej liczbie krajów pewne problemy się utrzymują, głównie ze względu na niechęć tych krajów do zastosowania się do pełnej harmonizacji. W odniesieniu do tych przypadków Komisja nie zawaha się przed wszczęciem postępowania w sprawie uchybienia zobowiązaniom państwa członkowskiego.
Sprawozdanie wspomina o konieczności ochrony przed nieuczciwymi praktykami handlowymi nie tylko konsumentów, ale również MŚP. W tym kontekście Komisja przypomina Parlamentowi Europejskiemu, że dyrektywa zapewniająca pełną harmonizację w zakresie nieuczciwych praktyk przedsiębiorstw wobec konsumentów była już bardzo ambitnym wnioskiem, którego nie udałoby się zatwierdzić, gdyby jego zakres stosowania został rozciągnięty na nieuczciwe praktyki konkurencyjne między przedsiębiorstwami.
Na podstawie konsultacji przed przedłożeniem wniosku oraz rozważań w Radzie wyciągnięto wniosek, że istnieje małe poparcie dla rozszerzenia zakresu dyrektywy, aby objąć nim nieuczciwe praktyki handlowe między przedsiębiorcami.
W odniesieniu do agresywnych praktyk, które zostały uregulowane po raz pierwszy na szczeblu UE za pomocą dyrektywy o nieuczciwych praktykach handlowych, uznano, że takie praktyki występują niemal wyłącznie w relacjach między przedsiębiorstwami a konsumentami. Wprowadzające w błąd praktyki między przedsiębiorstwami są raczej przedmiotem dyrektywy w sprawie reklamy wprowadzającej w błąd i reklamy porównawczej. Takie praktyki w dalszym ciągu powinny być przedmiotem wyłącznie tej dyrektywy.
W odniesieniu do egzekwowania przepisów w dziedzinie ochrony konsumentów Komisja będzie nadal koordynować działania wykonawcze za pośrednictwem sieci współpracy na rzecz ochrony konsumentów.
W tym kontekście Komisja zauważa poparcie Parlamentu dla "przeszukiwania” jako instrumentu wykonawczego. Komisja ma zamiar w dalszym ciągu rozwijać ten mechanizm i zaplanowała dalsze przeszukania na ten rok. Zgodnie z wnioskiem Parlamentu, Komisja ma również przyjemność dodać, że nadchodząca druga wersja tablicy wyników dla konsumentów będzie zawierać dane zebrane w trakcie dotychczasowych przeszukiwań.
Ponieważ w sprawozdaniu wspomniano o zapotrzebowaniu na kampanie informacyjne w celu zwiększania świadomości konsumentów w zakresie ich praw, Komisja chciałaby poinformować posłów o swojej najnowszej witrynie internetowej "Czy to uczciwe?”, zawierającej na przykład materiał edukacyjny na temat czarnej listy zakazanych praktyk.
Na zakończenie Komisja chciałaby zapewnić Izbę, że w dalszym ciągu będzie ściśle współpracować z państwami członkowskimi w celu zapewnienia odpowiedniego i skutecznego egzekwowania dyrektyw w sprawie nieuczciwych praktyk handlowych oraz reklamy wprowadzającej w błąd i reklamy porównawczej.
W tym roku zostanie stworzona baza danych zawierająca dane dotyczące krajowych środków transpozycji oraz orzecznictwa, która będzie w tym kontekście służyć jako przydatne narzędzie.
(Zgodnie z uwagami pani poseł Weiler przewodniczący odczytał postanowienia art. 45 ust. 2 Regulaminu)
na piśmie. - (SK) Konsumenci europejscy często spotykają się z nieuczciwymi praktykami handlowymi oraz reklamą wprowadzającą w błąd. Najbardziej narażona na ryzyko oszustwa jest kategoria konsumentów wrażliwych, obejmująca w szczególności dzieci i osoby starsze.
Z zadowoleniem przyjmuję wysiłki Komisji, służące wsparciu państw członkowskich w transpozycji dyrektywy, co umożliwi zwiększenie zaufania do operacji transgranicznych zarówno ze strony konsumentów, jak i przedsiębiorców. Zapewni konsumentom większą pewność prawną, a jednocześnie ochroni małe i średnie przedsiębiorstwa przed agresywnymi nieuczciwymi praktykami handlowymi.
Niniejsza dyrektywa będzie miała kluczowe znaczenie dla przyszłego rozwoju praw konsumenta w UE oraz pełnego rozwoju potencjału rynku wewnętrznego. Ponieważ niektóre kwestie w procesie transpozycji tej dyrektywy nadal pozostają niejasne, z zadowoleniem przyjmuję sprawozdanie pani poseł Weiler, zwracające uwagę na problem związany z transpozycją dyrektywy do ustawodawstwa krajowego.
Aby zapewnić skuteczność naszych działań, władze sądownicze będą musiały wzmocnić współpracę transgraniczną w odniesieniu do usług w zakresie baz danych wprowadzających w błąd. Uważam, że bardzo istotne są kampanie informacyjne służące zwiększeniu świadomości konsumentów w zakresie ich praw, ponieważ stanowią one kluczowy czynnik dla zapewnienia im lepszej ochrony. Jedynie dobrze poinformowany konsument jest w stanie wykryć reklamę wprowadzającą w błąd i uniknąć zawodu, jaki może ona wywoływać.
Uważam, że "czarne listy” umożliwią nam odkrycie nieuczciwych praktyk handlowych i wprowadzenie całkowitego zakazu reklamy wprowadzającej w błąd.
Kolejnym punktem posiedzenia jest sprawozdanie sporządzone przez pana posła Pedra Guerreira w imieniu Komisji Rybołówstwa dotyczące roli WPRyb we wprowadzaniu podejścia ekosystemowego do zarządzania połowami.
W poświęconym temu problemowi komunikacie Komisji postawiono szereg różnorodnych pytań stanowiących część debaty w sprawie ewentualnej reformy wspólnej polityki rybołówstwa przed rokiem 2012.
W sporządzonym przeze mnie sprawozdaniu, które zostało zatwierdzone przez Komisję Rybołówstwa Parlamentu, zwrócono uwagę na wiele czynników, które uważamy za istotne w kontekście tej debaty.
Rybołówstwo jest jedną z podstawowych czynności zapewniających ludziom żywność i przetrwanie, i to właśnie stanowi pierwotny cel każdej polityki rybołówstwa.
W tym kontekście należy podkreślić znaczenie rybołówstwa prowadzonego w wodach wyłącznej strefy ekonomicznej każdego państwa członkowskiego dla jego suwerenności i niepodległości, w szczególności w zakresie wyżywienia.
Wspólna polityka rybołówstwa (WPRyb) powinna sprzyjać modernizacji i zrównoważonemu rozwojowi sektora rybołówstwa, zapewniając jego rentowność społeczno-gospodarczą i trwałość zasobów rybnych oraz gwarantując zaopatrzenie ludności w ryby, samodzielność i bezpieczeństwo żywnościowe, utrzymanie miejsc pracy i poprawę warunków życia rybaków.
Ze względu na swoje własne cele wspólna polityka rybołówstwa nie może być podporządkowana żadnej przyjętej w międzyczasie polityce Wspólnoty w jakiejkolwiek innej dziedzinie.
Inaczej mówiąc, polityka rybołówstwa nie jest i nie może być polityką na rzecz oceanów i środowiska morskiego.
Ponieważ rybołówstwo jest działalnością wykorzystującą zasób samoodnawiający się, pierwszym i podstawowym zadaniem w zakresie zarządzania połowami jest kontrola całkowitych nakładów połowowych w sposób zapewniający maksymalne zrównoważone połowy.
Polityka rybołówstwa musi opierać się na założeniu współzależności między dobrobytem społeczności rybackich a trwałością ekosystemów, których stanowią integralną część, zwłaszcza poprzez uznanie szczególnych własności i znaczenia prowadzonego na niewielką skalę rybołówstwa przybrzeżnego oraz rybołówstwa nieprzemysłowego.
Przy stosowaniu podejścia ekosystemowego do gospodarki morskiej absolutnie niezbędne są działania wielodyscyplinarne i międzysektorowe pomiędzy różnymi środkami mającymi wpływ na ekosystemy morskie, wykraczającymi daleko poza środki przyjmowane w dziedzinie rybołówstwa.
Wniosek dotyczący ekosystemowej analizy oceny zasobów połowowych musi opierać się raczej na potwierdzonych danych naukowych niż na opartych na przeczuciach przeświadczeniach.
Konieczne jest również uznanie, że istnieją znaczne różnice między poszczególnymi obszarami morskimi i występującymi w nich zasobami, między różnymi flotami, wykorzystywanym przez nie sprzętem oraz ich wpływem na ekosystemy, co wymaga przy zarządzaniu połowami podejmowania środków ,zróżnicowanych, szczegółowych i dostosowanych do każdego przypadku, a w razie potrzeby zrekompensowania rybakom ich skutków społeczno-gospodarczych.
Uważamy, że dla zapewnienia trwałości zasobów, działalności rybackiej i lokalnych społeczności rybackich, kluczowe znaczenie ma prawo korzystania przez państwa członkowskie z ich suwerenności na obszarze 12 mil wód terytorialnych oraz uznanie obszaru odpowiadającego wyłącznym strefom ekonomicznym najbardziej oddalonych regionów za strefę wyłącznego dostępu.
W tym kontekście niepokojące są projekty dotyczące dostępu do zasobów polegające na promowaniu systemu indywidualnych zbywalnych kwot, które poskutkowałyby koncentracją działalności rybackiej oraz indywidualnym przydziałem praw do połowów.
Trzeba także podkreślić, że polityka sprzyjająca bezkrytycznemu złomowaniu statków rybackich, która nie bierze pod uwagę specyfiki flot, zasobów, zapotrzebowania konsumpcyjnego w każdym z państw członkowskich oraz skutków społeczno-gospodarczych, jest niewłaściwa i nieuzasadniona.
Wreszcie chciałbym podkreślić, że gwałtowny spadek dochodów sektora wynika nie tylko z ograniczenia działalności połowowej, ale w szczególności ze stagnacji/spadku cen w pierwszej sprzedaży, wraz ze wzrostem kosztów produkcji (oleju napędowego i benzyny).
komisarz. - Panie przewodniczący! Komisja z zadowoleniem przyjmuje przedstawione sprawozdanie i wsparcie udzielone naszym opiniom w zakresie podejścia ekosystemowego.
Jeden z głównych przekazów Komisji w jej komunikacie dotyczy tego, że chociaż rybołówstwo jest uzależnione od zdrowych ekosystemów morskich, to zarządzanie połowami nie może samodzielnie przejąć roli ogólnej gospodarki oceanicznej. Jedynie za pomocą polityki obejmującej wszystkie sektory mające wpływ na te ekosystemy możliwe jest zagwarantowanie zdrowych ekosystemów morskich.
Właśnie z tego względu Komisja uważa, że polityka morska, a w szczególności jej środowiskowa podstawa - dyrektywa w sprawie strategii morskiej, ma kluczowe znaczenie dla wdrożenia podejścia ekosystemowego. Takie podejście zagwarantuje sektorowi rybołówstwa, że problemy związane z wszelkim wpływem człowieka na ekosystemy morskie, nie tylko z rybołówstwem, będą rozwiązywane w proporcjonalny i spójny sposób. Taka jest również główna wymowa sprawozdania i bardzo cieszymy się z osiągnięcia zgody w tym zakresie.
Podkreślam, że nie oznacza to podporządkowania polityki w jednej dziedzinie polityce w innej dziedzinie, że decydując się na takie podejście ustanawiamy hierarchię między - na przykład - dyrektywą w sprawie strategii morskiej a wspólną polityką rybołówstwa.
Dyrektywa w sprawie strategii morskiej jest korzystna dla wspólnej polityki rybołówstwa, ponieważ stanowi potrzebny instrument integrujący, służący zabezpieczeniu podstawowych zasobów rybnych na przyszłość, a wspólna polityka rybołówstwa będzie korzystna dla dyrektywy w sprawie strategii morskiej poprzez ustanowienie środków zarządzania niezbędnych dla wsparcia celów odnoszących się do zdrowych ekosystemów morskich.
Jak stwierdzono w sprawozdaniu, zaspokojenie zapotrzebowania na żywność, zabezpieczenie sektora rybołówstwa i społeczności rybackich oraz zachowanie trwałości ekosystemów morskich nie stanowią problemów, których nie da się pogodzić. Przeciwnie, w dalszej perspektywie dostrzec można synergię między tymi celami.
Sprawozdanie odnosi się do wielu pytań, dotyczących konkretnych instrumentów, które mają być w przyszłości wykorzystywane. To ważne i trafne pytania, do których odniesiemy się w trakcie debaty dotyczącej reformy wspólnej polityki rybołówstwa. Z tego względu nie odniosę się do nich w tej chwili.
Chciałabym jednak zwrócić uwagę, że jest kilka punktów, co do których nasze stanowiska mogą się różnić. Stwierdzono, że rybacy, którzy poniosą straty wskutek programów zarządzania i działań służących ochronie ekosystemów, powinni otrzymać dopłaty lub odszkodowania. Nie uważamy, aby dopłaty bezpośrednie były właściwym sposobem postępowania, sądzimy natomiast, że rozwiązaniem jest wsparcie sektora, aby stał się bardziej efektywny ekonomicznie, oraz wsparcie społeczności obszarów przybrzeżnych w celu dywersyfikacji ich działalności gospodarczej również na inne dziedziny.
Zaproponowano również, aby sposobem zwiększenia stad dzikich ryb było ich uzupełnienie za pomocą hodowli. Chociaż w kilku bardzo szczególnych przypadkach sposób ten może stanowić rozwiązanie, to nie uważamy, aby miał on stanowić ogólny wzorzec postępowania w przyszłości. Zasoby rybne zostaną odtworzone za pomocą właściwego zarządzania wpływem człowieka na ekosystemy morskie, w tym wpływem rybołówstwa i innych sektorów.
Wrócimy do bardziej szczegółowej debaty w sprawie instrumentów zarządzania połowami w kontekście debaty i opracowywania reformy wspólnej polityki rybołówstwa, zaczynając od opublikowania przez nas w kwietniu zielonej księgi. Tymczasem chciałabym podziękować Parlamentowi za wyrażone w omawianym sprawozdaniu poparcie dla naszego podejścia.
Obecne zasoby rybne w wodach Unii Europejskiej stale się zmniejszają, zarówno wskutek przełowienia, jak i z powodu stosowania niewłaściwego sprzętu oraz wpływu, jaki inne sektory, w szczególności turystyka, wywierają na życie biologiczne mórz. Badania naukowe służące określeniu czynników, które mają wpływ na ekosystemy morskie, w tym wpływ zmian klimatycznych, dają szansę określenia rozwoju zasobów połowowych oraz zapewniają, że podjęte zostaną działania zapobiegawcze, aby uniknąć szybkiego, ciągłego zmniejszania się zasobów rybnych.
Ponieważ rybołówstwo jest działalnością o kluczowym znaczeniu dla dostarczania żywności i przeżycia człowieka, zarządzanie trwałością zasobów rybnych staje się problemem o żywotnym znaczeniu w chwili, gdy różnorodność biologiczna mórz pogarsza się. Z tego powodu we wszystkich inicjatywach wspierających zrównoważony rozwój obszarów przybrzeżnych Unii Europejskiej należy uwzględnić aspekty społeczne, gospodarcze i środowiskowe.
Równe traktowanie mężczyzn i kobiet w zakresie dostępu do zatrudnienia, kształcenia i awansu zawodowego oraz warunków pracy (krótka prezentacja) 
Kolejnym punktem posiedzenia jest sprawozdanie sporządzone przez panią poseł Teresę Riera Madurell w imieniu Komisji Praw Kobiet i Równouprawnienia w sprawie transpozycji i stosowania dyrektywy 2002/73/WE w sprawie wprowadzenia w życie zasady równego traktowania mężczyzn i kobiet w zakresie dostępu do zatrudnienia, kształcenia i awansu zawodowego oraz warunków pracy.
sprawozdawczyni. - (ES) Panie przewodniczący! Dyrektywa, o której mowa w przedmiotowym sprawozdaniu, to zmieniona wersja dyrektywy z 1978 roku w tej samej sprawie, opracowana z uwzględnieniem traktatu amsterdamskiego, orzecznictwa Trybunału Sprawiedliwości Wspólnot Europejskich oraz nowych realiów społecznych. Wersja ta zawiera kluczowe elementy zwiększające prawa kobiet, a ich ocena jest przedmiotem rozpatrywanego sprawozdania.
W omawianym akcie prawnym określone są definicje dyskryminacji pośredniej i bezpośredniej, napaści i napaści na tle seksualnym; zobowiązano państwa członkowskie do zachęcania pracodawców do podejmowania działań zapobiegających wszelkim formom dyskryminacji płciowej; zagwarantowano również prawa pracownicze po urlopie macierzyńskim lub ojcowskim.
Poprzez wdrożenie tej dyrektywy państwa członkowskie nie tylko zobowiązują się do ustanowienia organów ds. równości, promujących, oceniających, realizujących i wspierających równouprawnienie, ale również podejmują się rozpoczęcia w zaplanowany sposób dialogu obywatelskiego, którego celem jest wspieranie równouprawnienia w miejscu pracy poprzez umowy zbiorowe. Zobowiązują się również do wzmocnienia roli organizacji pozarządowych we wspieraniu równouprawnienia, ustanowienia skutecznych środków w celu karania osób naruszających postanowienia dyrektywy oraz wdrożenia działań ochronnych dla osób udzielających pomocy ofiarom.
Gdyby Komisji udało się przygotować sprawozdanie, które - zgodnie z samą dyrektywą - ma ona obowiązek przedstawić co cztery lata, to nasza praca nad oceną byłaby dość prosta. Aby tak się stało, państwa członkowskie musiałyby transponować dyrektywę w przewidzianym okresie i we właściwy sposób oraz przesłać wszelkie informacje do Komisji. Jednakże sytuacja wyglądała inaczej w chwili, gdy zaczynaliśmy pracę nad naszym sprawozdaniem.
Po upływie ostatecznego terminu transpozycji dyrektywy dziewięć państw członkowskich nie przedstawiło informacji w sprawie środków przyjętych przez nie w celu jej transpozycji. Następnie Komisja wszczęła postępowanie w sprawie uchybienia zobowiązaniom państwa członkowskiego, a w maju zeszłego roku postępowanie nadal toczyło się w odniesieniu do dwóch państw członkowskich. Ponadto, z uwagi na złożony charakter dyrektywy oraz zawarte w niej nowe elementy, Komisja wykryła problemy z jej transpozycją w 22 państwach członkowskich, aczkolwiek oczekiwano, że wiele z nich uda się rozwiązać dzięki dialogowi.
W celu sporządzenia sprawozdania, które byłoby możliwie jak najbardziej dokładne, przydatne i kompletne, potrzebowaliśmy większej ilości dostępnych danych i z tego względu podjęliśmy decyzję o zwróceniu się o informacje do państw członkowskich. Dzięki informacjom otrzymanym z Komisji oraz z państw członkowskich - od ich organów ds. równości oraz parlamentów krajowych - jak również dzięki pracy kolegów z różnych grup, udało się nam sporządzić przedmiotowe sprawozdanie, dające obecnie wyraźny obraz tego, w jaki sposób proces transpozycji postępuje w każdym z państw członkowskich.
Po wykonaniu tego zadania chciałabym podkreślić, że dla jego prawidłowego ukończenia zasadnicze znaczenie miała współpraca między parlamentami krajowymi a Parlamentem Europejskim. Bez informacji dostarczonej przez parlamenty i organy ds. równości nie udałoby się nam sporządzić przedmiotowego sprawozdania, a przynajmniej nie aż tak szczegółowego, jak to zrobiliśmy; nie byłoby to również możliwe bez wzajemnej współpracy, którą udało się nam nawiązać z Komisją, czy bez nieocenionego wsparcia udzielonego przez służby Komisji Praw Kobiet i Równouprawnienia, moje biuro i służby mojej grupy parlamentarnej. Chciałabym podziękować wszystkim tym kobietom. Dziękuję również sprawozdawcom pomocniczym za ich wkład i dobre chęci.
Od samego początku naszym celem było sprawienie, aby nasza praca była nie tylko szczegółowa i przydatna, ale aby stanowiła również rezultat możliwie jak najszerszego konsensusu, ponieważ chcieliśmy uzyskać dokładny obraz postępu procesu transpozycji. Rozpatrywana dyrektywa jest niezwykle ważna, ponieważ daje Unii Europejskiej bardzo skuteczne narzędzia umożliwiające państwom członkowskim wzmocnienie ich przepisów w zakresie równego traktowania w miejscu pracy, co jest istotne, jeżeli mamy osiągnąć cele, które sobie postawiliśmy jako Europejczycy.
Nie możemy zapominać, że nawet obecnie w Unii Europejskiej istnieje różnica pomiędzy stopą zatrudnienia mężczyzn i kobiet w wysokości 28,4%, że jesteśmy bardzo odlegli od realizacji celu lizbońskiego, polegającego na osiągnięciu stopy zatrudnienia kobiet w wysokości 60% do 2010 roku, oraz że w dodatku kobiety zarabiają średnio o 15% mniej niż mężczyźni.
Jeżeli to sprawozdanie przyczyni się również do dalszego pobudzenia świadomości obywateli państw członkowskich w tej dziedzinie, to możemy być podwójnie usatysfakcjonowani.
komisarz. - Panie przewodniczący! Komisja z zadowoleniem przyjmuje sprawozdanie Parlamentu w sprawie tej istotnej dyrektywy i pragnie podziękować pani poseł Madurell za ciężką pracę nad nim.
Dyrektywa 2002/73/WE stanowi ważne narzędzie dla zwalczania dyskryminacji płciowej w dostępie do zatrudnienia, szkoleń zawodowych, awansu i warunków pracy. W istotny sposób przyczyniła się do usprawnienia prawa wspólnotowego w tej dziedzinie, dzięki jaśniejszym definicjom rodzajów dyskryminacji i licznym innowacyjnym rozwiązaniom prawnym. Dotyczą one przepisów w sprawie ochrony kobiet w ciąży i kobiet przebywających na urlopie macierzyńskim, zaangażowania partnerów społecznych i organizacji pozarządowych w proces zapewniania równouprawnienia w miejscu pracy, oraz ustanowienia organów ds. równości.
Przedmiotowe sprawozdanie ma szczególne znaczenie z uwagi na wiele nierówności, które w dalszym ciągu mają negatywny wpływ na kobiety i mężczyzn w miejscu pracy. W sprawozdaniu zwraca się uwagę państw członkowskich, Komisji, partnerów społecznych i społeczeństwa obywatelskiego na kluczowe postanowienia dyrektywy oraz podkreśla się potrzebę jej pełnego wdrożenia. Z tego względu może ono przyczynić się do zwiększenia zgodności z dyrektywą i podniesienia świadomości w odniesieniu do przepisów wspólnotowych w zakresie równouprawnienia kobiet i mężczyzn.
Komisja, jako strażnik traktatów, w dalszym ciągu dokładnie monitoruje wdrażanie dyrektywy w państwach członkowskich. Utrzymuje ona dialog z państwami członkowskimi w związku z postępowaniami w sprawie uchybienia zobowiązaniom państwa członkowskiego, w celu zapewnienia właściwego wdrożenia dyrektywy.
Spełniając swoje obowiązki sprawozdawcze wynikające z dyrektywy, w pierwszej połowie bieżącego roku Komisja przyjmie sprawozdanie w sprawie stosowania dyrektywy we wszystkich państwach członkowskich i przedłoży je Parlamentowi oraz Radzie.
na piśmie. - Irlandzki Urząd ds. Równouprawnienia jest uważany za wzór dobrej praktyki. Mimo to w ostatnim okresie rząd Irlandii zmniejszył jego budżet o około 43% i przyspieszył decentralizację Urzędu w okresie, w którym ogólny rządowy program decentralizacji organów publicznych został wstrzymany.
W rzeczy samej, pan Niall Crowley, prezes irlandzkiego Urzędu ds. Równouprawnienia, zrezygnował ze stanowiska stwierdzając, że "Urząd ds. Równouprawnienia stał się niezdolny do dalszego funkcjonowania z uwagi na decyzję [...] o zmniejszeniu jego budżetu o 43% i kontynuacji procesu decentralizacji jego pracowników” oraz żę "działania Urzędu ds. Równouprawnienia całkowicie utraciły wiarygodność”. Ponadto sześciu kolejnych członków zarządu Urzędu ds. Równouprawnienia także złożyło obecnie rezygnację.
W sprawozdaniu wzywa się państwa członkowskie do budowy zdolności i zapewnienia odpowiednich środków organom ds. równego traktowania i równych szans dla kobiet i mężczyzn określonych w dyrektywie 2002/73. Przypomina się ponadto o wymogu dyrektywy w zakresie zagwarantowania niezależności tych organów.
Rząd Irlandii w jaskrawy sposób narusza dyrektywę, ponieważ wyraźnie widać, że nie ma zamiaru zapewnić ani odpowiednich zasobów, ani niezależności urzędu, którego budżet został zmniejszony niemal o połowę, co zmusiło do rezygnacji połowę jego zarządu.
na piśmie. - Uwzględniając utrzymującą się różnicę między mężczyznami a kobietami w zakresie stopy zatrudnienia, wynagrodzeń i dostępu do stanowisk kierowniczych, wzywam państwa członkowskie do przyspieszenia procesu wdrażania dyrektywy 2002/73/WE i jednoczesnego zapewnienia, że jej postanowienia zostaną w pełny i skuteczny sposób transponowane do ustawodawstwa krajowego. Przy poszerzającym się kryzysie gospodarczym obawiam się, że powolny lub słaby jakościowo proces wdrażania tej dyrektywy może spowodować nasilenie nierówności płci, zagrozić realizacji celów strategii lizbońskiej i uniemożliwić UE wykorzystanie w pełni swojego potencjału gospodarczego.
Godna ubolewania jest również podjęta przez niektóre państwa członkowskie decyzja, aby ograniczyć zakres zakazanych form dyskryminacji, co powoduje jedynie częściową zgodność z dyrektywą 2002/73/WE. Rozczarowanie budzi fakt, że mimo licznych badań w tej dziedzinie niektórzy ustawodawcy krajowi nadal lekceważą destrukcyjne skutki dyskryminacji i molestowania seksualnego dla morale i wydajności pracowników.
Dla lepszego wdrożenia praktyk przeciwdziałania dyskryminacji i molestowaniu konieczne jest zaangażowanie zainteresowanych podmiotów na najniższym szczeblu, poprzez kampanie informacyjne, wykorzystanie organizacji pozarządowych, jak również poprzez bardziej formalne narzędzia, na przykład uwzględnienie przepisów szczegółowych w umowach zbiorowych i prawie krajowym odnoszącym się do równości płci.
na piśmie. - (SK) Przyjęcie aktu prawa europejskiego rozpoczyna proces transpozycji i stosowania dyrektywy w każdym państwie członkowskim. Parlament Europejski uważnie monitoruje transpozycję każdej dyrektywy, czego przykładem może być sprawozdanie mojej koleżanki, pani poseł Teresy Riera Madurell, badające stosowanie zasady równouprawnienia kobiet i mężczyzn.
Komisja Praw Kobiet i Równouprawnienia podejmuje aktywne działania w celu zwrócenia uwagi na fakt, że w wielu dziedzinach życia społecznego i politycznego nadal utrzymuje się dyskryminacja ze względu na płeć. Powolne i słabe jakościowo wdrażanie dyrektywy 2002/73/WE stanowi zagrożenie dla realizacji strategii lizbońskiej i pełnego wykorzystania potencjału społecznego i gospodarczego UE.
Wzywam Komisję i państwa członkowskie do wdrożenia jasnych, szczegółowych i mierzalnych wskaźników równouprawnienia oraz norm oceny relacji między płciami. Uważam, że dzięki swojej działalności rozpoczynający funkcjonowanie Instytut ds. Równości Kobiet i Mężczyzn w istotny sposób przyczyni się do osiągnięcia celów równouprawnienia.
Mocno wierzę, że uda się dokonać udanej transpozycji omawianej dyrektywy dzięki wymianie najlepszych praktyk i przyjęciu korzystnych środków w tych dziedzinach, w których stwierdzono występowanie dyskryminacji.
Ucieszyłam się, mogąc przeczytać na stronie internetowej Parlamentu Europejskiego, że zagadnienie równouprawnienia kobiet i mężczyzn znajduje się na wyróżniającym się trzecim miejscu wśród najbardziej poczytnych tematów wiadomości w 2008 roku. Jednakże ogromne zainteresowanie tym tematem uświadamia nam, że nadal pozostaje wiele do zrobienia, szczególnie w dziedzinie równouprawnienia kobiet i mężczyzn w zakresie dostępu do zatrudnienia, szkoleń zawodowych i awansu. W tym kontekście sprawozdanie, sporządzone przez panią poseł Teresę Riera Madurell stanowi sukces, dzięki wyjaśnieniu roli pracodawców i społeczeństwa obywatelskiego w promowaniu równości płci.
Uważam, że Komisja ma szczególnie istotną rolę do odegrania w bitwie o zagwarantowanie równouprawnienia kobiet i mężczyzn w miejscu pracy. Przede wszystkim powinna ona sprawdzić, jakie korzystne działania zostały podjęte przez państwa członkowskie w odniesieniu do utrudnień, z jakimi kobiety spotykają się w swojej karierze zawodowej. Odnoszę się także w szczególności do uwzględnienia i przestrzegania zasady równouprawnienia w decyzjach administracyjnych i politycznych podejmowanych w państwach członkowskich.
Wraz z przedkładaniem co cztery lata sprawozdania do Komisji, każde państwo członkowskie powinno zapewnić spójną prezentację aktualnych sankcji, które mogą być nakładane za naruszenie omawianej dyrektywy, co stanowiłoby znaczną pomoc dla zainicjowania wymiany doświadczeń i dobrych praktyk.
Przedsiębiorstwa zbiorowego inwestowania w zbywalne papiery wartościowe (UCITS) (przekształcenie) (debata) 
Kolejnym punktem posiedzenia jest sprawozdanie sporządzone przez posła Wolfa Klinza w imieniu Komisji Gospodarczej i Monetarnej w sprawie wniosku dotyczącego dyrektywy Parlamentu Europejskiego i Rady w sprawie koordynacji przepisów ustawowych, wykonawczych i administracyjnych odnoszących się do przedsiębiorstw zbiorowego inwestowania w zbywalne papiery wartościowe (UCITS) (przekształcenie) - C6-0287/2008 -.
Panie przewodniczący, panie komisarzu, panie i panowie! W lipcu 2008 roku Komisja Europejska przedstawiła wniosek dotyczący zmiany dotychczas obowiązującej Dyrektywy w sprawie Przedsiębiorstw Zbiorowego Inwestowania w Zbywalne Papiery Wartościowe (UCITS), stwarzając w ten sposób podstawy dla naszej dzisiejszej debaty. Aby móc przed końcem bieżącej kadencji Parlamentu zapewnić pomyślną zmianę dyrektywy w sprawie UCITS, która obowiązuje od 1985 roku w swojej pierwotnej wersji, musieliśmy trzymać się niezwykle napiętego harmonogramu.
Jasnym celem przedmiotowych reform była poprawa konkurencyjności europejskiego sektora funduszy, mająca na celu umożliwienie mu obniżenia ponoszonych kosztów, zwiększenie i wykorzystanie korzyści skali, zapewnienie, że wszystkie podmioty oferujące fundusze istotnie mają dostęp do wszystkich rynków w Unii Europejskiej, a także osiągnięcie wszystkich tych celów bez konieczności zmniejszenia poziomu ochrony dla inwestorów: przeciwnie, chcieliśmy poprawić poziom tejże ochrony. Innymi słowy, przyjęliśmy bardzo ambitny program i muszę powiedzieć, że naprawdę doceniam fakt, iż zdołaliśmy - we współpracy ze wszystkimi zaangażowanymi instytucjami - zrealizować to przedsięwzięcie w tak krótkim czasie.
Fundusze inwestycyjne oferują drobnym inwestorom możliwość inwestowania małych kwot w zróżnicowane, profesjonalnie zarządzane portfele. W przeszłości europejskie UCITS odniosły znaczące sukcesy. Zbiorowe inwestycje w zbywalne papiery wartościowe oferowane są nie tylko w Europie, ale również, w niemałym stopniu, eksportowane do regionów poza Unią Europejską, w szczególności do Ameryki Południowej i Azji, gdzie są bardzo wysoko cenione. Z tego właśnie powodu zapewnienie, że nie spowodujemy uszczerbku dla pozycji tychże UCITS w toku zmiany przedmiotowej dyrektywy było tak ważne.
Dyrektywa w sprawie UCITS była w przeszłości dwukrotnie zmieniana i tym razem również Komisja zajęła się jej zmianą z dalece posuniętą ostrożnością. Komisja przeprowadziła proces konsultacji, przedstawiła zieloną i białą księgę, a także podjęła szczegółowe dyskusje ze wszystkimi stronami zaangażowanymi w ten segment rynku. Komisja zaproponowała w sumie w ramach przedmiotowej zmiany sześć środków, które powinny pomóc osiągnąć cele, o których wspomniałem wcześniej.
Należy do nich, po pierwsze, wprowadzenie paszportu spółki zarządzającej; po drugie, ułatwienie transgranicznego łączenia funduszy w celu obniżenia liczby funduszy oferowanych w Unii Europejskiej i zmniejszenia nierównowagi, jaką można obecnie zauważyć pomiędzy Europą a, w szczególności, Stanami Zjednoczonymi; po trzecie, wprowadzenie możliwości stosowania struktur funduszu podstawowego z funduszami powiązanymi, innymi słowy opcji inwestowania jednego funduszu w inny fundusz podstawowy i zarządzania tymi inwestycjami przez tenże fundusz podstawowy; po czwarte, opracowanie krótkiego, liczącego zaledwie dwie strony, dokumentu informacyjnego pod nazwą "kluczowe informacje dla inwestorów”, zawierającego najważniejsze informacje dla drobnych inwestorów; po piąte, uproszczenie procedury powiadamiania w celu zapewnienia, że w sytuacji, gdy dany fundusz ubiega się o zezwolenie w państwie, w którym nie uzyskał jeszcze zezwolenia, nie skutkuje to de facto koniecznością uzyskania nowego, drugiego zezwolenia; i wreszcie wzmocnienie współpracy w zakresie nadzoru.
Sektorowi funduszy nie udało się uchronić przed negatywnymi skutkami kryzysu finansowego. Duża ilość środków pieniężnych wypłynęła; w tych okolicznościach rzeczą absolutnie konieczną jest jak najszybsze podjęcie decyzji mających na celu zwiększenie wiarygodności funduszy i zapewnienie, że drobni inwestorzy nie stracą zaufania do tych właśnie instrumentów inwestycyjnych.
Pragnę zakończyć moje wystąpienie dwiema ostatnimi uwagami. Po pierwsze, Komisja powołała grupę pod przewodnictwem Jacques'a de Larosièra, która ma za zadanie zbadać kwestię nadzoru w Europie. Mam nadzieję, że wnioski wyciągnięte przez tę grupę, a także propozycje, jakie ona opracuje ostatecznie zostaną uwzględnione przez Komisję i znajdą uznanie tutaj. Po drugie, zwłaszcza w odniesieniu do transgranicznego łączenia funduszy, wciąż dostrzegamy różnice w sposobie traktowania łączeń transgranicznych i wewnątrzkrajowych pod względem sposobu opodatkowania. Tutaj również wzywamy Komisję, aby zapewniła takie same warunki dla obu tych rodzajów łączenia zamiast różnego sposobu ich traktowania.
komisarz. - Panie przewodniczący! Mam przyjemność wyrazić w imieniu Komisji poparcie dla poprawek Parlamentu do wniosku zwanego UCITS IV. Ułatwi to przyjęcie zmian UCITS IV w ramach jednego czytania. Taki wynik byłby bardzo mile widzianym rozwiązaniem z punktu widzenia europejskich rynków funduszy, które ostatnio musiały stawić czoła wielu trudnym wyzwaniom.
Wniosek przyjęty przez Komisję w lipcu ubiegłego roku jest owocem dogłębnego procesu konsultacji. Rozpoczął się on przed nadejściem kryzysu finansowego. Wniosek ten wyznacza kilka jasnych celów prowadzących do poprawy funkcjonowania dyrektywy w sprawie UCITS. Mając ten fakt na względzie Komisja chciała uprościć i pobudzić transgraniczną sprzedaż UCITS, zapewnić zarządzającym funduszami skuteczne narzędzia zwiększania ich funduszy i uzyskiwania korzyści skali. Niemniej zwiększenie konkurencyjności nie jest tutaj jedynym celem. Komisja zamierzała również wprowadzić w życie skuteczne zasady udzielania informacji inwestorom, zapewniające, że każdy, kto chce zainwestować swoje oszczędności w UCITS winien przed podjęciem decyzji otrzymać podstawowe, jasne i zrozumiałe informacje.
Z zadowoleniem odnotowuję fakt, iż cele wyznaczone we wniosku Komisji zostały osiągnięte. Parlament i Rada skorygowały wniosek Komisji w zakresie łączenia, struktury funduszu podstawowego z funduszami powiązanymi, procedur powiadamiania w funduszach oraz kluczowych informacji dla inwestorów, przy czym ambitne cele wyznaczone przez Komisję w jej pierwotnym wniosku zostały w pełni zachowane.
Komisja z dużym zadowoleniem przyjmuje efekt procesu współdecyzji w odniesieniu do rozdziałów zawartych w jej wniosku przedstawionym w lipcu. W kwestii paszportu spółki zarządzającej - która stała się ważną częścią wniosku - początkowo, w czasie przyjmowania wniosku, Komisja miała poważne obawy co do potencjalnie negatywnego wpływu, jaki niedostatecznie przygotowana koncepcja paszportu spółki zarządzającej mogłaby mieć na bezpieczeństwo oraz inwestorów detalicznych lokujących swoje środki w funduszach UCITS.
Patrząc wstecz jestem przekonany, że nasza decyzja w sprawie przeprowadzenia konsultacji w tych kwestiach z Komitetem Europejskich Organów Nadzoru nad Rynkiem Papierów Wartościowych była słuszna. Pomogło to Parlamentowi i Radzie opracować projekt odpowiednich przepisów, które chroniłyby interesy posiadaczy jednostek udziałowych. Była to moja jedyna uwaga odnośnie do paszportu spółki zarządzającej.
Od lipca 2008 roku przeszliśmy długą drogę. Rady udzielone przez CESR legły u podstaw obszernego zbioru przepisów, które precyzują zagadnienia zakresu obowiązków, zapewniają pełny przepływ informacji i tworzą podstawy niezbędnej współpracy oraz wsparcia dla organów państw członkowskich UE. Dotyczy to wszystkich szczebli procesu: początkowego zezwolenia, bieżącego nadzoru oraz wykonywania. Komisja może teraz podpisać się pod tą opracowaną w drodze kompromisu wersją tekstu.
Nasze prace w tej dziedzinie nie zostały jednak zakończone. Powodzenie koncepcji paszportu spółki zarządzającej uzależnione jest od naszej umiejętności poradzenia sobie z kilkoma pozostałymi złożonymi zagadnieniami, jak np. zarządzanie ryzykiem poprzez środki poziomu 2. Prace te będą również okazją do zajęcia się kwestią słabych stron systemu zarządzania ryzykiem, które stały się w ostatnim czasie widoczne w nielicznych przypadkach.
Komisji wyznaczono bardzo ścisłe terminy na opracowanie przedmiotowych środków. Wyrażaliśmy obawy co do możliwości dotrzymania tych terminów. Będziemy potrzebowali czasu i zasobów do starannego przygotowania tych środków, przeprowadzenia konsultacji z zainteresowanymi stronami oraz ich przyjęcia. Komisja dołoży wszelkich starań, by jak najszybciej rozpocząć ten proces. Aby terminowo wykonać nasze zadania, będziemy także potrzebowali pełnej i aktywnej współpracy ze strony wszystkich zaangażowanych podmiotów, w tym Parlamentu.
Chciałbym raz jeszcze serdecznie podziękować sprawozdawcy, panu posłowi Wolfowi Klinzowi, i wyrazić moją wdzięczność i uznanie dla skutecznego zajęcia się tą sprawą przez Parlament. Wszystkie trzy instytucje mogą być zadowolone z porozumienia osiągniętego w ciągu zaledwie kilku miesięcy. Pokazali państwo, że Europa jest w stanie działać szybko, aby wprowadzić potrzebne udoskonalenia regulacyjne. Teraz muszą państwo wykorzystać to osiągnięcie i zrealizować ambitny program wprowadzenia przepisów.
Wreszcie pozwolę sobie zakończyć moje wystąpienie dwoma oświadczeniami, które Komisja postanowiła złożyć w związku z przyjęciem przedmiotowego sprawozdania.
Po pierwsze, w kwestii opodatkowania łączeń transgranicznych. Komisja zobowiąże się do zbadania potencjalnie negatywnego oddziaływania, jakie krajowe systemy opodatkowania mogą wywierać na łączenia transgraniczne oraz wykorzystania jej środków z chwilą przyjęcia wnioskowanych przepisów. Komisja zbada w szczególności możliwe przypadki niekorzystnych konsekwencji podatkowych dla inwestorów.
Co się tyczy nadzoru, zwracałem uwagę na konieczność wzmocnienia współpracy w tym zakresie. W ramach grupy roboczej Wypłacalność II, a także w zmianach dyrektywy w sprawie wymogów kapitałowych Komisja przedstawiła - na podstawie mojego zalecenia - wnioski dotyczące wzmocnienia współpracy w dziedzinie nadzoru. Nie widzę zatem żadnych przeciwwskazań, aby zgodzić się co do potrzeby kontynuowania działań w tej jakże istotnej dziedzinie. W związku z tym, aby zapewnić spójność całości regulacji dotyczących odnośnego sektora finansowego, Komisja zgadza się - na podstawie wniosków zawartych w sprawozdaniu przedstawionym przez pana de Larosièra - przeanalizować potrzebę wzmocnienia postanowień przedmiotowej dyrektywy w odniesieniu do współpracy w zakresie nadzoru.
Panie przewodniczący, panie komisarzu, panie i panowie! Pozwolę sobie na wstępie wyrazić uznanie dla niezwykłej pracy wykonanej przez naszego sprawozdawcę, pana posła Wolfa Klinza, który zdołał znaleźć szerokie porozumienie w łonie Komisji Gospodarczej i Monetarnej i wynegocjować całkowicie satysfakcjonujący kompromis z prezydencją.
Poproszona o opinię Komisja Prawna przedstawiła swoje poglądy i zostały one uwzględnione. Pierwotna dyrektywa w sprawie UCITS była kluczem do rozwoju europejskich funduszy inwestycyjnych. W czerwcu 2007 roku wartość aktywów zarządzanych przez UCITS wynosiła 6 bilionów euro, a udział UCITS w rynku funduszy inwestycyjnych w Europie stanowił około 75%. Wewnętrzne gwarancje udzielane przez UCITS wyjaśniają, dlaczego przedsiębiorstwa te cieszą się uznaniem wśród inwestorów również poza granicami Europy. Konieczna jest jednak zmiana przedmiotowych regulacji, tak aby wspierać rozwój tych funduszy.
Zmiany dokonane w 2001 roku otworzyły nowe obszary inwestycji dla UCITS, pozostawiając jednak równocześnie kilka wąskich gardeł. Zielona księga zainicjowała publiczną debatę. Jej następstwem było ukazanie się w 2005 roku białej księgi.
Dzisiaj możemy z zadowoleniem odnotować znaczące postępy w zakresie skuteczności działania, możliwe dzięki wnioskowi, który został nam przedłożony. Najistotniejszym postępem jest uznanie europejskiego paszportu spółek zarządzających. Wnioskowane przepisy pozwolą na wdrożenie przedmiotowego paszportu spółek zarządzających przy jednoczesnym zagwarantowaniu odpowiedniej ochrony dla inwestorów. Jest to kompletny paszport i przyjmujemy tę koncepcję z zadowoleniem. Środki nadzoru, jakie przewiduje z pewnością skutecznie rozwieją wszelkie możliwe wątpliwości.
Wniosek wprowadza także zasadnicze udoskonalenia techniczne, jak np. powiadomienia, łączenia transgraniczne i grupowanie funduszy w ramach struktur funduszy podstawowych i powiązanych. Osiągnięta w ten sposób harmonizacja zagwarantuje ponadto sprawiedliwe warunki konkurencji w całej Unii Europejskiej, pod warunkiem jednak - jak zauważył sprawozdawca, pan poseł Wolf Klinz - że zostaną podjęte działania w sferze podatkowej, mające na celu uniknięcie zakłóceń.
Panie przewodniczący, panie komisarzu! Dziś, bardziej niż kiedykolwiek, mam bardzo mieszane odczucia w kwestii wniosku dotyczącego dyrektywy, nad którą Parlament ma głosować. To prawda, że sprawozdawca, pan poseł Klinz, pracował nad nim wiele lat umiejętnie prowadząc negocjacje, zwłaszcza w fazie trójstronnej. Prawdą jest również, że przedmiotowa dyrektywa poczyni pewne znaczące postępy w zakresie funkcjonowania rynku wewnętrznego i zbiorowego zarządzania aktywami finansowymi, które to postępy z zadowoleniem przyjmuje europejski sektor funduszy inwestycyjnych. Niemniej problemem wciąż pozostaje fakt, że debaty i dyskusje w Radzie i Parlamencie nigdy nie były całkowicie swobodne, jako że ich wynik był znany z góry: dla niektórych podmiotów kluczowe znaczenie miało wprowadzenie, bez względu na koszty, europejskiego paszportu spółek zarządzających.
Co do zasady nic więcej nie trzeba tu mówić; paszport ten broni się sam. Konieczne jest jednak zapewnienie, aby wprowadzeniu paszportu dla spółek zarządzających towarzyszyły niezbędne gwarancje, zwłaszcza jeśli chodzi o nadzór nad funduszami, jako że prowadzi on do rozdziału funkcji ponad granicami. Zauważam z żalem, że system w tej formie, w jakiej został wdrożony, nie tylko jest skomplikowany, ale również stwarza możliwość odmiennych interpretacji. Istnieje ryzyko, że wkrótce napotka on praktyczne trudności, które narażą na szwank europejski sektor finansowania eksportu, w szczególności jeśli chodzi o eksport do państw trzecich.
Wprawdzie zauważyłam, że moje stanowisko jest w mniejszości, ale nie czuję się z tym nieswojo. W normalnych okolicznościach kusiłoby mnie, aby powiedzieć, że dopiero praktyka pozwoli na wyciąganie ostatecznych wniosków w tej sprawie i tym samym rozstrzygnięcie, kto ma tutaj rację. Czy ci, którzy wierzą w możliwości podmiotów na rynku, czy też ci, którzy naciskają na bardziej ostrożne podejście? Nie wykluczam możliwości sukcesu, ale nie można też go zagwarantować. Biorąc pod uwagę ostatnie wiadomości, zwłaszcza dotyczące skandalicznej sprawy Madoffa i jej konsekwencji dla sektora zbiorowego zarządzania aktywami finansowymi, raczej nie możemy być tego pewni.
Mój sceptycyzm ustępuje miejsca obawom. Kryzys finansowy nie oszczędzi sektora funduszy inwestycyjnych; teraz już to wiemy. Może się okazać, że trzeba będzie zadać pytania fundamentalne. W tym głębokim kryzysie dokonywanie wyborów, które osłabiają odpowiedzialność zainteresowanych stron lub zakładają doskonałą współpracę pomiędzy organami regulacyjnymi może naprawdę prowadzić do powstania niezgodności.
Moje zdanie jest następujące: przedmiotowa dyrektywa pochodzi również z innej epoki, sprzed kryzysu. Cechuje ją pewna doza nonszalancji. System finansowy faktycznie doświadcza długotrwałego i fundamentalnego kryzysu zaufania, w związku z czym całe elementy składowe jego architektury wymagają ponownego rozważenia. Nie zapominajmy, że pierwszym obowiązkiem funduszy na rynku pieniężnym jest ochrona inwestora poprzez różnicowanie ryzyk i poprzez ustanowienie ścisłych zasad. Głosując za przyjęciem przedmiotowego dokumentu w formie, w jakiej został on przedstawiony, nie wiedząc tak naprawdę dokąd zmierzamy, sprawiamy wrażenie, jak gdyby nic się nie wydarzyło. To oderwanie od rzeczywistości nie doprowadzi do niczego dobrego, tak więc powstrzymam się od głosu, mimo że podpisałam kompromisowe zmiany wynegocjowane z Radą. Z uwagi na zaistniałe okoliczności proponowane udoskonalenia wydają mi się mieć nikłe znaczenie w kontekście pytań zasadniczych, które tutaj zadałam.
Panie przewodniczący, panie komisarzu, panie i panowie! Mamy niebawem przystąpić do głosowania nad nową dyrektywą w sprawie przedsiębiorstw zbiorowego inwestowania w zbywalne papiery wartościowe. Dyrektywa ta była niezwykle ważna w przeszłości i taką pozostanie również w przyszłości.
Od czasu pierwszej dyrektywy, która pochodzi sprzed niemal ćwierćwiecza, zaszło tak wiele zmian, że musimy obecnie skoordynować przepisy ustawowe, wykonawcze i administracyjne, jak głosi tytuł, i zażądać radykalnej aktualizacji uwzględniającej nowe potrzeby, w tym, jak sądzę, większą płynność i mobilność, a także wzmożony nadzór i kontrolę.
Prace Komisji Gospodarczej i Monetarnej przebiegały w atmosferze znakomitej współpracy dzięki pozytywnemu podejściu sprawozdawcy, któremu nie jestem w stanie wystarczająco podziękować, oraz Rady, być może dlatego, że zdawaliśmy sobie sprawę z tego, iż dotykamy obszaru, który związany jest ściśle z kryzysem finansowym i że musimy pilnie znaleźć szybkie i właściwe odpowiedzi. Myślę, że na tym etapie ważne jest, aby podsumować kilka kwestii, w których osiągnęliśmy pełne porozumienie i - mam nadzieję - dobre efekty. Odnosi się to do spółek zarządzających, w szczególności jeśli chodzi o wskazanie obowiązującego prawa - prawa państwa członkowskiego, w którym dany fundusz prowadzi działalność lub w którym dana spółka zarządzająca została utworzona - co przybliży nas do bardziej przejrzystego, bezpieczniejszego i bardziej efektywnego systemu nadzoru. Dotyczy to także porozumienia w sprawie środków poziomu 2, o których przyjęcie Komisja została zdecydowanie poproszona w terminie do lipca 2010 roku.
Odnosi się to również do porozumienia, które nakłada na spółkę zarządzającą odpowiedzialność za procedury, mechanizmy i obowiązek podawania nazwisk osób do kontaktu w celu umożliwienia konsumentom i inwestorom uzyskania konkretnych informacji, zwłaszcza jeżeli chcą złożyć reklamację, jeśli siedziba danej spółki zarządzającej nie znajduje się w ich państwie członkowskim. Powinniśmy w pozytywnym świetle spojrzeć na możliwość dalszego zacieśnienia współpracy w zakresie nadzoru poprzez zawarcie dwustronnych i wielostronnych umów pomiędzy właściwymi dla UCITS organami państw członkowskich a spółkami zarządzającymi, a także na umowy o łączeniu i ustanowieniu struktur funduszy podstawowych i powiązanych, które umożliwiają prowadzenie działalności w pełnym zakresie na rynku wewnętrznym. Wciąż jednak istnieją wśród nas pewne rozbieżności opinii co do terminów procedury powiadamiania wyznaczonych przez Radę, bowiem chcieliśmy i nadal chcielibyśmy, aby były one dłuższe i bardziej odpowiednie.
I wreszcie chciałabym wspomnieć o postępie, jaki dokonał się w kwestii prospektu emisyjnego, kluczowych informacji dla inwestorów mających na celu ochronę konsumentów, zauważając jednocześnie, że również w tym wypadku opowiadaliśmy się za wprowadzeniem papierowej wersji prospektu wprowadzanej do obiegu automatycznie dzięki jego małym wymiarom, nie zaś wyłącznie na żądanie. Podsumowując, odnoszę wrażenie, że potrzeba ukończenia tego dokumentu podczas pierwszego czytania winna spotkać się z szerokim zrozumieniem.
Panie przewodniczący, panie komisarzu! Na wstępie chciałbym podziękować mojemu koledze z Grupy Porozumienia Liberałów i Demokratów na rzecz Europy, panu posłowi Wolfowi Klinzowi, za jego znakomitą pracę. W tak burzliwym czasie jakim była miniona jesień sprawozdawcy udało się - jak już usłyszeliśmy - znaleźć rozsądny kompromis. Nawet gdyby nie było kryzysu finansowego tego rodzaju zagadnienia są trudne do rozstrzygania. Wiem o tym aż nadto dobrze, jako że byłem odpowiedzialny za kierowanie pracami nad UCITS w 2001 roku.
Celem funduszy prowadzonych przez UCITS jest stworzenie nie tylko lepszego i większego rynku funduszy, ale również rynku otwartego i przyjaznego konsumentom. Został on już w dużym stopniu osiągnięty. Wiele przeszkód usunięto w 2001 roku. Pragnę wszystkim przypomnieć, że także wówczas nie było to szczególnie łatwe. Miało to miejsce jeszcze przed ustanowieniem procedury Lamfalussy'ego. Pozostało jednak jeszcze kilka przeszkód i to właśnie nimi teraz się zajmujemy. Nastąpi poprawa obrotu. Zwiększy się poziom ochrony inwestorów. Możliwe będą łączenia funduszy oraz struktury funduszy podstawowych i powiązanych, a współpraca pomiędzy organami nadzoru zostanie wzmocniona, o czym wspomniał również pan komisarz.
Przepisy dotyczące paszportu spółki zarządzającej są tematem drażliwym. Mieliśmy już okazję wysłuchać komentarzy w tej sprawie. Jesteśmy świadomi istnienia różnych opinii. Myślę jednak, że obecny wniosek jest dobrym wnioskiem. Konkurencja i otwartość są zawsze korzystne na dobrze zorganizowanym rynku.
Kolejną istotną kwestią były kluczowe informacje dla inwestorów, które zastępują uproszczony prospekt. Konieczne jest wyważenie pomiędzy istotnymi informacjami a efektywnością. Zbyt duża ilość informacji nie jest dobrym rozwiązaniem, ale nie jest nim także ilość zbyt mała. Kwestia języka jest, oczywiście, sprawą drażliwą, ale uważam, że musimy mieć odwagę zmierzyć się z tym tematem, jeżeli chcemy poczynić większe postępy w dziedzinie obrotu transgranicznego. Również w tej dziedzinie konieczne jest znalezienie rozsądnej równowagi.
Jesienią okazało się niezbicie, że Europa potrzebuje rynku finansowego, który funkcjonowałby w sposób efektywny. UCITS utorowały drogę, odniosły sukces i stały się poważanym znakiem towarowym także poza granicami Europy. Brońmy tego osiągnięcia, co zresztą czyni przedmiotowy wniosek.
w imieniu grupy UEN. - Panie przewodniczący! Pragnę rozpocząć od przekazania gratulacji panu posłowi Klinzowi, sprawozdawcy, znakomitego sprawozdania. Włożył on niezwykle duży wkład pracy w uzyskanie uzgodnionego kompromisu, czego mu gratuluję.
Zmieniona dyrektywa w sprawie UCITS po wejściu w życie znacznie ograniczy biurokrację i obniży niepotrzebne koszty.
W toku negocjacji nad kompromisowym rozwiązaniem uwzględniono pewne konkretne obawy ze strony niektórych państw członkowskich, co pozwoliło opracować dobrze przygotowany i szeroko popierany wniosek. Jestem przekonany, że nie tylko chroni on konsumentów, ale jest również korzystny dla inwestorów. Jak już powiedziało kilkoro moich przedmówców, otwarty rynek jest rzeczą pozytywną i może być bardzo korzystny dla nas wszystkich, o ile jest on dobrze uregulowany.
Zmiana dyrektywy w sprawie UCITS jest kolejnym wyrazem uznania, że współczesne rynki finansowe są tak dalece zintegrowane, iż potrzebujemy wprowadzenia wspólnych zasad i standardów, aby zapewnić skuteczną regulację i działanie globalnego sektora usług finansowych. Fakt ten jest uznawany nie tylko w Europie, ale również na całym świecie w czasach bezprecedensowych wyzwań finansowych. Bardzo ważne jest, abyśmy pracowali wspólnie na szczeblu światowym starając się rozwiązać zaistniałe problemy.
Niech mi wolno będzie jedynie powiedzieć, że dziś przypada wspaniała okazja: świętujemy dziesięciolecie waluty euro, która sama w sobie stanowi ilustrację znaczenia współpracy gospodarczej. Szczęśliwie się składa, że mój kraj, Irlandia, jest członkiem strefy euro, bowiem obecna waluta okazała się być źródłem stabilności dla Irlandii i innych państw w okresie bezprecedensowych zawirowań i w czasie trwającej dziś ogólnoświatowej recesji. Gdyby Irlandia nie należała do strefy euro, prawdopodobnie bylibyśmy w podobnie niefortunnym położeniu jak Islandia - ale tak się nie stało.
Chciałbym przypomnieć niektórym irlandzkim posłom w tej Izbie - a zwłaszcza przedstawicielom Sinn Féin - że gdyby obstawali przy swoim stanowisku, nie bylibyśmy dziś w strefie euro. Opisywali oni wówczas tę koncepcję jako krok wstecz. Irlandia nie byłaby członkiem unii walutowej, a jej pozycja gospodarcza byłaby tak zła jak pozycja Islandii.
Pragnę przypomnieć tym, którzy byli przeciwni projektowi europejskiemu w Irlandii, że wiele państw na całym świecie wykorzystuje teraz fakt odrzucenia przez Irlandię traktatu lizbońskiego, a także zamieszanie związane z możliwymi lub dostrzeganymi reperkusjami tego zdarzenia w celu pozyskania nowych kontraktów na koszt Irlandii. Pod względem gospodarczym Irlandia musi pozostać w centrum procesu decyzyjnego w Europie, gdzie od zawsze byliśmy i gdzie nasi przedsiębiorcy potrzebują i chcą, aby Irlandia była.
Panie przewodniczący! Przy wszelkich kontrowersjach, jakie obecnie budzi kwestia regulacji sektora usług finansowych, oraz nierozważnych naciskach zmierzających pośpiesznie w kierunku nadregulacji, jest to mile widziany przykład zdroworozsądkowej, właściwej i wyważonej regulacji sektora. Pan poseł Klinz i Komisja wykonali dobrą pracę i z radością popieram przedmiotowe sprawozdanie oraz wnioskowane zmiany.
UCITS są istotnym elementem europejskiego - i, tak, szkockiego - sektora zarządzania inwestycjami. Stanowią one niezwykle ważny instrument oszczędzania dla oszczędzających i inwestorów, nie tylko w samej Europie, ale również na całym świecie. Naśladownictwo jest tu z pewnością wystarczającym komplementem i nawet w Stanach Zjednoczonych UCITS są wzorem, do którego się aspiruje. Pan poseł Klinz uwzględnił wiele z tych kwestii, które uważam za niezwykle ważne, jak np. zróżnicowanie na nowe produkty i techniki inwestycyjne z odpowiednim, zdroworozsądkowym poziomem bezpieczeństwa. Co najważniejsze, musimy uzyskać w Europie większe korzyści skali. Wiele z naszych UCITS jest zbyt małych przy ich jednocześnie zbyt dużej liczbie, zatem musimy ułatwić ich łączenie. Osobiście byłbym za nawet dalej posuniętym rozwiązaniem pozwalającym UCITS mającym różne cele inwestycyjne na łatwiejsze łączenie się, pod warunkiem, że inwestorowi została zapewniona odpowiednia ochrona i został powiadomiony o takich zmianach.
Po trzecie, paszport spółki zarządzającej jest niezwykle ważnym nowym przepisem, który umożliwi większe korzyści skali, zwiększy skuteczność i ograniczy biurokrację. Takie rozwiązanie zdecydowanie leży w interesie inwestora. Przedmiotowa zmiana będzie zatem nie tylko korzystna dla sektora, ale - co nawet ważniejsze - będzie również korzystna dla inwestora i oszczędzającego, nie tylko w Europie, ale i na całym świecie. Z ogromnym zadowoleniem popieram sprawozdanie pana posła Klinza i zmianę dyrektywy w sprawie UCITS.
(FR) Panie przewodniczący, panie pośle Klinz! Dziękuję za pański wkład pracy, pańskie zaangażowanie i zdolności negocjacyjne. UCITS są w pewien sposób znakiem handlowym europejskich rynków finansowych; są dobrym towarem eksportowym. W Unii Europejskiej istnieje jednak pewna nierównowaga, jako że jest to dziedzina, w której funkcjonują państwa-producenci oraz państwa-konsumenci, co sprawia, że stosowane są różne strategie.
Jednym z celów przyświecających zmianie przedmiotowej dyrektywy jest zorganizowanie w tych warunkach wewnętrznego rynku UCITS, który faktycznie dobrze by funkcjonował. Na tym etapie pojawiają się cztery pytania: pierwsze pytanie, które już zadano w tej debacie, dotyczy oczywiście paszportu spółki zarządzającej i - jak słyszałam - pan komisarz podzielił się z nami swoimi obawami, że koncepcja paszportu może okazać się źle przygotowana. Jednak, panie komisarzu McCreevy, potrzebna jest wola jego przygotowania: odnoszę niekiedy wrażenie, że panu komisarzowi nieszczególnie na tym zależy. Jestem więc zadowolona z wyników negocjacji, które rozpoczęto z inicjatywy Parlamentu Europejskiego i Rady w celu zapewnienia, że po dokonaniu zmiany dyrektywy w sprawie UCITS faktycznie przyjmiemy paszport spółki zarządzającej, który pozwoli wewnętrznemu rynkowi Unii Europejskiej funkcjonować w normalnych warunkach.
Druga uwaga odnosi się do kwestii tzw. zatrzymywania. Jeżeli po wprowadzeniu zmiany dyrektywy w sprawie wymogów kapitałowych nałożymy na banki wymóg zachowania 5% pozycji sekurytyzacyjnych, które wprowadzają na rynek, konieczna stanie się niezwłoczna harmonizacja - na podobnych warunkach - obowiązków w zakresie odnośnego zatrzymywania w odniesieniu do UCITS, bowiem te same rodzaje ryzyka muszą rządzić się takimi samymi zasadami.
Moja trzecia uwaga dotyczy kwestii nadzoru. Nie sądzę, aby ktokolwiek z tu obecnych poddawał w wątpliwość naszą determinację w poszukiwaniu udoskonalonych warunków sprawowania nadzoru. Wszyscy oczekujemy na wyniki powołanej z inicjatywy przewodniczącego Barroso grupy roboczej pod przewodnictwem Jacques'a de Larosièra. Jestem przekonana, że stawka jest tak wysoka, iż nie możemy już znacznie dłużej czekać na wdrożenie rezultatów prac tej grupy roboczej. Będzie to miało wpływ na warunki organizacji nadzoru pomiędzy zainteresowanymi stronami, innymi słowy pomiędzy producentami a konsumentami UCITS. Musimy zatem doprowadzić do określenia kwestii nadzoru w tej dziedzinie.
I wreszcie moja ostatnia uwaga odnosi się do zagadnień systemu podatkowego. Sprawozdawca wspomniał o nich, a pan komisarz poczynił pewne zobowiązanie w tym zakresie. Z kwestią systemów podatkowych wiąże się ukryty protekcjonizm, o którym musimy głośno powiedzieć, który chcemy zwalczać. W tym celu Komisja musi podjąć pewne inicjatywy, tak aby system podatkowy pozwalał na w pełni swobodny przepływ produktów UCITS, bez żadnego protekcjonizmu.
(LT) Ja również chciałabym podkreślić wspaniałą pracę, jaką wykonał nasz sprawozdawca, a także jego umiejętność znalezienia odpowiedniego kompromisu. Niemniej ja także, podobnie jak niektórzy moi przedmówcy, mam kilka wątpliwości. Dotyczą one przepisu stanowiącego, że państwa członkowskie UE będą musiały przygotowywać wszystkie dokumenty związane z działalnością inwestycyjną - jak wskazano w dokumencie - "w języku zwyczajowo używanym w dziedzinie finansów międzynarodowych”, a to oznacza język angielski.
Opowiadałam się za stworzeniem możliwości obniżenia kosztów tego rodzaju działalności, które nie byłyby regulowane szczegółowo, przy czym jednak zarządzający funduszami posługujący się jednym określonym językiem, w tym wypadku angielskim, nie powinni być uprzywilejowani i nie powinni uzyskiwać przewagi konkurencyjnej. Powinniśmy ponadto unikać stwarzania niepewności prawa.
W jaki sposób konsument może dochodzić swoich praw, jeżeli dany dokument daje możliwość niejednoznacznej interpretacji odpowiedzialności w działalności finansowej? Jestem za jasnym określeniem zakresu odpowiedzialności w działalności finansowej oraz warunków konkurencji, jakimi kieruje się działalność inwestycyjna.
(PL) Poprawa efektywności mechanizmów funkcjonowania przedsiębiorstw zbiorowego inwestowania w zbywalne papiery wartościowe powinna stanowić w moim przekonaniu jeden z priorytetów prac Parlamentu. W celu zwiększenia korzyści i konkurencji w europejskim sektorze funduszy należy ograniczyć koszty dla inwestorów, gwarantując im jednocześnie ten sam wysoki poziom ochrony. Zgadzam się ze sprawozdawcą, że istniejący prospekt emisyjny powinien zostać zastąpiony bezpłatnym dokumentem zawierającym kluczowe informacje dla inwestorów.
Niezwykle istotne jest również, by kontynuować pracę nad dyrektywą w sprawie opodatkowania łączenia się funduszy w celu usunięcia przeszkód podatkowych. Ponadto, podobnie jak sprawozdawca, stoję na stanowisku, iż praktyczne wykorzystanie paszportu spółki zarządzającej, mającego na celu przyznanie spółkom zarządzającym prawa do świadczenia usług w zakresie zarządzania zbiorowym portfelem w całej Unii Europejskiej, przyczyniłby się do stworzenia prawdziwego wspólnego rynku dla sektora funduszy.
komisarz. - Panie przewodniczący! Raz jeszcze wyrażam moje uznanie i podziw dla skutecznego zajęcia się przedmiotową sprawą przez Parlament. To efekt niezwykle szybko osiągniętego konsensusu.
Jak już wspomniano, nie jest to jeszcze koniec całej sprawy - wciąż wiele pozostaje do zrobienia w ramach poziomu 2. Państwa członkowskie będą również miały za zadanie przetransponować cały ten nowy zbiór przepisów - poziom 1 i poziom 2 - przed latem 2011 roku. Konieczne będzie wprowadzenie w życie ustaleń dotyczących współpracy pomiędzy krajowymi organami nadzoru. Są one niezbędnym warunkiem sprawnego funkcjonowania systemu paszportów spółki zarządzającej.
Mogę państwa zapewnić, że Komisja wykona należące do niej zadania w celu ułatwienia postępów w tym procesie i wprowadzenia w życie tych niezwykle potrzebnych zmian w sektorze funduszy w UE.
Panie przewodniczący! Przede wszystkim zgadzam się z panem komisarzem, że to istotnie nie jest jeszcze koniec całej sprawy. Musimy teraz rozpocząć działania związane z wdrożeniem, przy czym jednym z powodów, dla których wyznaczyliśmy Parlamentowi stosunkowo napięte terminy jest chęć zapewnienia, że nie będziemy musieli zbyt długo oczekiwać na wdrożenie. Musimy wytrzymać to tempo, ponieważ widzimy jak niezwykle szybko zmieniają się rynki, a jeżeli będziemy z tym wciąż zwlekać, nie będziemy w stanie osiągnąć w pełni - a być może nawet w ogóle - naszych celów.
Dzisiejsza debata pokazała, że istnieje szerokie, ponadpartyjne poparcie dla wynegocjowanego tutaj kompromisu. Przyjmuję do wiadomości, że pani poseł Lulling ma w tej sprawie nieco odmienne stanowisko, ale jestem przy tym dość mocno przekonany, że przyszłość pokaże, iż jej obawy co do możliwego zniszczenia pozycji Luksemburga jako jednego z najważniejszych centrów funduszy inwestycyjnych w Europie okażą się nieuzasadnione i że przeciwnie, przedmiotowa nowa dyrektywa w sprawie UCITS stworzy nowe możliwości także dla tego ośrodka finansowego.
Pani poseł Berès ma całkowitą rację: tak naprawdę chodzi tutaj o to, aby ostatecznie stworzyć faktyczny wewnętrzny rynek w sektorze funduszy inwestycyjnych. Sektor ten jest przykładem tego, że chociaż mówimy o rynku wewnętrznym, w wielu wypadkach wciąż go jeszcze nie mamy. A jest to sprawa o zasadniczym znaczeniu. Nikt nie kwestionuje faktu, że będzie to prowadzić do zupełnie nowego i bardzo ambitnego poziomu współpracy, w tym współpracy pomiędzy organami nadzoru, ale musimy ten stan rzeczy osiągnąć. Również w pozostałych dziedzinach organy nadzoru muszą ze sobą ściślej i bardziej konstruktywnie współpracować, a także ufać sobie wzajemnie bardziej niż to miało miejsce w przeszłości. Jeżeli dyrektywa w sprawie UCITS mogłaby dać lekkiego kuksańca, aby do tego zachęcić, to moim zdaniem wyjdzie to tylko na dobre.
Środków w ramach poziomu 2, o których wspominał pan komisarz, jest mnóstwo i należy się nimi zająć w krótkim czasie; to prawda, ale wszyscy mamy w tym interes, aby tak faktycznie się stało.
To jednak nie zamyka ostatecznie sprawy: sam sektor też musi odrobić swoje zadanie domowe. Komisja, jak również my tutaj w Parlamencie, celowo zdecydowaliśmy się nie podnosić w ogóle kwestii zarządzania funduszami, bowiem przyjęliśmy założenie, że sektor dotrzyma obietnicy zajęcia się tą sprawą we własnym zakresie, bez presji prawodawczej. Prace sektora w tej dziedzinie trwają już od jakiegoś czasu, ale wciąż nie mamy żadnych ich konkretnych efektów. Mam nadzieję, że niebawem będzie można już coś zaprezentować, w przeciwnym wypadku nie będziemy mieli wyboru i będziemy musieli w przewidywalnej przyszłości podjąć dalsze działania.
Na zakończenie pragnę podziękować nie tylko Komisji, ale również, w szczególności, Radzie za współpracę i aktywne wsparcie. Jestem także wdzięczny wszystkim przedstawicielom pozostałych grup, a zwłaszcza pani poseł Berès, pani poseł Gottardi, panu posłowi Gauzèsowi, a także pani poseł Lulling, która - jak ponownie dziś mieliśmy okazję zobaczyć - dzielnie broniła swoich interesów, ale jednocześnie była gotowa do kompromisów tam, gdzie było to możliwe. Bardzo państwu dziękuję.
(Posiedzenie zostało zawieszone o godzinie 09.40 i wznowione o godzinie 10.00.)
Kolejnym punktem porządku dziennego jest uroczyste posiedzenie i debata poświęcona dziesiątej rocznicy euro.
Panie prezesie Juncker, panie prezydencie Giscard d'Estaing, panie prezesie Trichet, panie komisarzu Almunia, pani poseł Berès, panie i panowie!
Pierwszego stycznia 2009 r. przypadła dziesiąta rocznica euro, naszej waluty. Dzisiaj w Parlamencie Europejskim świętujemy jedną z najważniejszych i historycznych decyzji, jakie dotychczas podjęła Unia Europejska. W Unii, która coraz silniej integrowała się gospodarczo stworzenie waluty euro było logicznym krokiem na drodze w kierunku umacniania wspólnego rynku i upraszczania handlu na rynku wewnętrznym; ale nawet pomimo tego w chwili, gdy dziesięć lat temu waluty 11 niepodległych państw zostały zastąpione jedną walutą istniał duży sceptycyzm co do powodzenia planowanego systemu jednej waluty. Jej wprowadzenie wymagało odwagi i zdecydowania.
Dziesięć lat później widzimy nie tylko, że euro jest walutą cieszącą się takim samym zaufaniem jak waluty poprzednio obowiązujące na obszarze euro, ale również że przyniosło ono bez wątpienia znaczące korzyści dla ludzi i przedsiębiorstw w Unii Europejskiej.
Obszar euro stał się ostoją makroekonomicznej stabilności. Biorąc pod uwagę wielkość gospodarki strefy euro, a także fakt, że większość jej obrotów ma charakter wewnętrzny, strefa ta okazała się być znacznie lepiej przygotowana do przetrwania wstrząsów ekonomicznych niż byłyby te same państwa członkowskie indywidualnie z ich krajowymi walutami.
Zwłaszcza w ostatnich miesiącach światowego kryzysu finansowego euro okazało się być ważnym czynnikiem stabilizującym: jedna waluta chroni nas przed najgorszymi skutkami najpoważniejszego kryzysu finansowego od lat 30. ubiegłego wieku.
Gdyby nie Europejski Bank Centralny i Europejski System Banków Centralnych, które działają jako czynnik stabilizujący, sytuacja w Unii Europejskiej jesienią ubiegłego roku byłaby znacznie gorsza.
Spójrzmy choćby na Irlandię, państwo, które kryzys finansowy dotknął szczególnie boleśnie: jej członkostwo w unii walutowej uchroniło ją przed kryzysem na jeszcze większą skalę.
Unia walutowa jest, miejmy nadzieję, nieodwracalnym krokiem w kierunku głębszej gospodarczej i politycznej integracji; oznacza ona bycie częścią "Unii mającej wspólny cel”. Podobnie jak w rodzinie, wszyscy członkowie strefy euro rozmawiają ze sobą i przyjmują najlepsze rozwiązanie z korzyścią dla każdego.
Stworzenie waluty euro nie było jednak jedynie decyzją niosącą skutki ekonomiczne i finansowe; wysłało ono bardzo czytelny sygnał, że Unia Europejska jest w stanie wprowadzać w życie daleko idące decyzje w celu budowania wspólnej, pomyślnej przyszłości.
Dzisiaj jedna waluta postrzegana jest przez wielu obywateli w strefie euro jako jeden z najbardziej pozytywnych rezultatów integracji europejskiej. Aby zapewnić, że nadal tak będzie, musimy utrzymać stabilność naszej wspólnej waluty: to jedyny sposób zapewnienia, że euro wciąż będzie w przyszłości czynnikiem stabilizującym i ostoją stabilności w burzliwym świecie.
Obecnie znacznie ponad połowa państw członkowskich Unii Europejskiej wprowadziła euro. Kilka dni temu powitaliśmy Słowację jako szesnastego członka strefy euro i jestem pewien, że do czasu, gdy będziemy świętować kolejną okrągłą rocznicę euro, będzie ona liczyła jeszcze więcej członków. Ostatecznym celem musi być przyłączenie się wszystkich państw członkowskich Unii Europejskiej do naszego systemu jednej waluty po spełnieniu określonych kryteriów stabilności.
Jestem przekonany, że to stopniowe rozszerzanie pomoże wzmocnić całą strefę euro, jak również będzie symbolem wspólnej, spokojnej przyszłości Europy, zwłaszcza dla młodych ludzi w Unii Europejskiej.
Jest z nami dzisiaj były prezydent Francji, pan Valéry Giscard d'Estaing, witamy go serdecznie. Wraz z byłym kanclerzem Niemiec, panem Helmutem Schmidtem, byłym premierem Luksemburga, panem Pierrem Wernerem, i innymi jest jednym z architektów naszej jednej waluty. Witamy pana bardzo serdecznie, panie Giscard d'Estaing.
Podzielam zdanie Helmuta Kohla, który wraz z François Mitterrandem i Jacques'em Delorsem i innymi - przed chwilą widzieliśmy w filmie Jacques'a Santera - miał swój wkład w ostateczne wprowadzenie euro, a który w 1998 roku powiedział: "[...] waluta jest oczywiście środkiem płatniczym. Ale waluta jest również czymś znacznie więcej niż tylko środkiem płatniczym. Ma coś wspólnego z tożsamością kulturową i jest środkiem stabilności politycznej [...] Proszę sobie wyobrazić, jak wspaniałym osiągnięciem jest to, że w Unii Europejskiej [...], przy całej naszej inteligencji, kreatywności i barwnej różnorodności, i pomimo wszelkich trudności [...], miliony naszych obywateli mogą mieć wspólną walutę.”
W imieniu Parlamentu Europejskiego chciałbym bardzo podziękować wszystkim twórcom euro, a także wszystkim osobom, które przygotowały drogę tej walucie, w szczególności Europejskiemu Bankowi Centralnemu, jego obecnemu prezesowi Jeanowi-Claude'owi Trichetowi i jego niestety nieżyjącemu już poprzednikowi Willemowi Duisenbergowi za ich historyczne osiągnięcia. Znaczenia Europejskiego Banku Centralnego po prostu nie da się przecenić.
Nasze podziękowania kieruję również, w szczególności, do Alexandra Lamfalussy'ego, prezesa Europejskiego Instytutu Walutowego, z którym spotkaliśmy się wczoraj wieczorem i który także bierze teraz udział w tych obchodach.
Parlament Europejski i jego komisja odpowiedzialna za tego rodzaju sprawy, czyli Komisja Gospodarcza i Monetarna, wówczas pod przewodnictwem Karla von Wogaua, a następnie Christy Randzio-Plath, również odegrały na przestrzeni lat znaczącą rolę jako siła sprawcza w tym historycznym przedsięwzięciu począwszy od węża walutowego do stworzenia jednej waluty. To samo dotyczy Komisji Gospodarczej i Monetarnej w jej obecnym wcieleniu pod przewodnictwem Pervenche Berès, której jesteśmy wdzięczni za pomysł dzisiejszych obchodów.
Ponieważ euro zostało wprowadzone dziesięć lat temu, Europejski Bank Centralny i Eurogrupa zacieśniały współpracę z Parlamentem Europejskim. Pragnę gorąco podziękować prezesom obu tych instytucji, panu Junckerowi jako prezesowi Eurogrupy oraz prezesowi Europejskiego Banku Centralnego, panu Trichetowi, za ich znakomitą współpracę z Parlamentem Europejskim.
Z okazji dziesiątej rocznicy powstania życzymy naszej wspólnej walucie, euro, jeszcze wielu pomyślnych lat w świetlanej wspólnej przyszłości naszego kontynentu - Europy.
Panie przewodniczący, panie prezydencie Giscard d'Estaing, panie prezesie Juncker, panie i panowie! To dla mnie ogromny zaszczyt i wielka przyjemność uczestniczyć w dzisiejszej uroczystości świętującej euro, jedno z największych osiągnięć Europy.
Jean Monnet, ojciec-założyciel Europy, powiedział niegdyś: "Kiedy idea odpowiada potrzebom czasu, przestaje należeć do ludzi, którzy byli jej autorami i staje się silniejsza od ludzi, którzy sprawują nad nią kontrolę” i dodał: "Nie ma przedwczesnych idei, są jedynie odpowiednie momenty, na które trzeba wiedzieć jak poczekać”.
Przez dziesięciolecia wspólna europejska waluta była ideą, której sprzyjało niewielu. Znacznie więcej osób sądziło, że nigdy się ona nie ziści albo że jest skazana na niepowodzenie. Obecnie jedna waluta jest już rzeczywistością dla 329 milionów naszych europejskich współobywateli. Kiedyś stworzenie euro będzie postrzegane jako decydujący etap w długim marszu w kierunku coraz ściślejszej unii narodów Europy.
Nie potrafię nie myśleć w tej chwili o naszych ojcach-założycielach - Robercie Schumanie, Walterze Hallsteinie, Alcide de Gasperim, Pierze Wernerze, Sicco Mansholcie i Paulu-Henrim Spaaku - którzy, jak widzieliśmy kilka chwil temu, byli wizjonerami, którym zawdzięczamy Unię Europejską.
Pamiętam również mężów stanu, głowy państw i szefów rządów, którzy byli zdeterminowanymi, przekonanymi i odważnymi Europejczykami i których dzisiaj reprezentuje pan prezydent Valéry Giscard d'Estaing. Bez nich nie byłoby euro.
Od czasu wprowadzenia euro nasi współobywatele doświadczyli takiego poziomu stabilności cen, jaki tylko kilka państw w strefie euro zdołało kiedykolwiek wcześniej osiągnąć. Taka stabilność cen stanowi korzyść dla wszystkich europejskich obywateli. Pozwala ona chronić dochody i oszczędności, pomaga obniżyć koszty finansowania i stymuluje inwestycje, tworzenie nowych miejsc pracy, a także zwiększa dobrobyt w perspektywie średnio- i długookresowej. Jedna waluta jest czynnikiem dynamizującym gospodarkę europejską. Zwiększa przejrzystość cen, wzmacnia handel i wspiera gospodarczą i finansową integrację.
(DE) Kilka ostatnich miesięcy pokazało jeszcze inną korzyść płynącą z waluty euro. Kryzys finansowy pokazał, że w burzliwych czasach lepiej płynąć dużym, bezpiecznym statkiem niż małą łódką. Czy bylibyśmy tu, w Europie, w stanie działać tak szybko, tak zdecydowanie i tak konsekwentnie, gdybyśmy nie mieli jednej, łączącej nas waluty? Czy bylibyśmy w stanie ochronić nasze własne narodowe waluty przed oddziaływaniem kryzysu finansowego? Możemy być dumni z tego, w jaki sposób zareagowały parlamenty, rządy i banki centralne Europy. Razem pokazaliśmy, że nawet w bardzo trudnych okolicznościach Europa jest zdolna do podejmowania decyzji.
Historyczny sukces euro zawdzięczamy nie tylko determinacji i wytrwałości wizjonerskich przywódców - i tutaj im za to dziękuję - ale również skutecznemu współdziałaniu europejskich instytucji.
Parlament Europejski odegrał decydującą rolę na etapie wytyczania nowej drogi. Parlament był pierwszą instytucją w Europie, która przedłożyła wnioski dotyczące wprowadzenia jednej waluty jeszcze w 1962 roku. W ciągu minionych dziesięciu lat, od czasu ustanowienia EBC, nasze instytucje utrzymywały bardzo ścisłe i owocne kontakty. Kontakty te obejmowały ponad 50 przesłuchań członków zarządu EBC w Parlamencie, a także prace komisji, o których wspomniał pan przewodniczący. Kontakty pomiędzy Parlamentem a EBC są bardzo istotne ze względu na kwestie odpowiedzialności, bowiem umożliwiają EBC wyjaśnianie jego decyzji i działań opinii publicznej za pośrednictwem ich wybranych przedstawicieli.
W pierwszych latach funkcjonowania waluta euro musiała przejść trzy najważniejsze próby: ustanowienie silnego i wiarygodnego banku centralnego, stworzenie stabilnej nowej waluty i zbudowanie zaufania. Euro pomyślnie sprostało tym wyzwaniom i dziś ma już ugruntowaną pozycję. To okazja do świętowania i, jak już powiedziałem, jestem szczerze wzruszony. Ale to nie czas na okazywanie samozadowolenia. Obecne wyzwania wymagają reakcji, a wkrótce pojawią się nowe. Dalsze powodzenie UGW zależy od tego, jak sobie z tymi wyzwaniami poradzimy.
Po pierwsze, kryzys finansowy. Kryzys ujawnił fundamentalne słabości światowego systemu finansowego. Odgrywamy bardzo aktywną rolę w ogólnoświatowych wysiłkach na rzecz wyeliminowania tych słabości i przekonstruowania ram prawnych i instytucjonalnych.
Po drugie, unia walutowa. Siła wspólnej waluty opiera się na dwóch filarach: polityce walutowej ukierunkowanej na utrzymanie stabilności cen oraz zbiorze właściwych polityk gospodarczych - które są ważnym argumentem w obronie Eurogrupy, panie prezesie. Do szczególnie istotnych wyzwań na froncie gospodarczym należy zdecydowane i autentyczne wdrożenie paktu stabilności i wzrostu, stałe wysiłki na rzecz zwiększenia wydajności i dynamiki naszych gospodarek, a także uniknięcie poważnych rozbieżności poziomu konkurencyjności w strefie euro.
Po trzecie, rozszerzenie. Gdy rozpoczynaliśmy dziesięć lat temu było nas 11 państw. Teraz jest nas 16. To mówi wiele o naszych historycznych staraniach. Kwestia rozszerzenia dokonywanego w najlepszy możliwy sposób jest szalenie inspirującym i wymagającym wyzwaniem dla nas wszystkich, w szczególności dla zarządu i Rady Prezesów EBC.
Euro jest historycznym osiągnięciem. Dzisiaj największe znaczenie ma nasza odpowiedzialność za przyszłość. Pojawiają się nowe wyzwania. Jeżeli stawimy im czoła w sposób wyraźny i śmiały, mogą zaowocować wielkimi ideami, o których mówił Jean Monnet i które zaprowadziły nas tak daleko na drodze do stabilności i dobrobytu Europy.
Panie przewodniczący, panie prezydencie Giscard d'Estaing, panie prezesie Trichet, panie komisarzu Almunia, panie i panowie! Na przestrzeni minionych pięćdziesięciu lat Europa wielokrotnie udowodniła swoją zdolność do wyznaczania sobie wysoce ambitnych celów oraz znajdowania ducha i determinacji potrzebnych do wprowadzenia w życie swoich zamierzeń.
Unia Europejska jest sama w sobie najlepszym tego przykładem, podobnie jak rynek wewnętrzny i rozszerzenie, innymi słowy, jak odnowienie więzi pomiędzy geografią i historią Europy, i jak unia gospodarcza i walutowa, której dziesiątą rocznicę dzisiaj obchodzimy.
Droga wiodąca do utworzenia unii gospodarczej i walutowej oraz wprowadzenia jednej waluty była długa, czego dowodem jest geneza UGW, której początkowy impuls dało sprawozdanie Wernera w 1970 roku. Jej powstanie było długim procesem prowadzącym przez węża walutowego, Europejski System Walutowy, utworzenie waluty ecu w 1979 roku, plan Delorsa z 1989 roku, traktat z Maastricht w roku 1992, a także duńskie "nie” i francuskie "tak”, o którym wówczas mówiło się, że jest nieznaczące, nie zapominając również o kryzysie Europejskiego Systemu Walutowego w 1993 roku. Podróż ta nie była pozbawiona trudności i wstrząsów.
W tamtym czasie było wielu krytyków jednej waluty, zarówno w świecie politycznym, jak i akademickim, nie wspominając już o znaczącej grupie przedstawicieli banków centralnych, którzy uważali, że unia gospodarcza i walutowa nie może lub nie powinna być utworzona, a gdyby jednak mimo wszystko cel ten został osiągnięty, to wspólna waluta, mówiąc krótko, będzie słaba i pozbawiona perspektyw na przyszłość.
Istotne jest dla mnie, aby skorzystać z dziesiątej rocznicy tego doniosłego wydarzenia i złożyć hołd ze swej strony tym, którzy stworzyli euro, jak np. Pierre Werner, Helmut Kohl, François Mitterrand, Jacques Delors, Valéry Giscard d'Estaing i inni. Chciałbym raz jeszcze wyrazić uznanie dla ich wizji, ich determinacji i ich niesłabnącego zaangażowania w sprawy Europy. Osoby, które wymieniłem, a także wielu innych, którzy im towarzyszyli, nie wyobrażali sobie nawet tak rychłego powodzenia ich politycznego przedsięwzięcia. Począwszy od 1 stycznia tego roku szesnaście państw członkowskich uczestniczy w unii gospodarczej i walutowej, a euro jest walutą blisko 330 milionów europejskich obywateli. Euro stało się tym samym najbardziej namacalnym znakiem integracji europejskiej. Jako ów namacalny znak rozpoznawalny na całym świecie euro jest także czynnikiem stabilności. Chroni swoich obywateli przed najpoważniejszymi konsekwencjami kryzysu gospodarczego. Po upływie dziesięciu lat przyznać należy, że euro jest niekwestionowanym sukcesem. Kolejne rocznice mają znaczenie tylko wówczas, gdy są mostami łączącymi z przyszłością, a - z czego musimy zdawać sobie sprawę pomimo naszego zbiorowego zadowolenia, gdy sobie wzajemnie gratulujemy - prawdziwa próba jedności i spójności strefy euro dopiero nas czeka. Ten rok, 2009, będzie rokiem niezwykle trudnym dla gospodarek strefy euro i dla obywateli europejskich, staniemy przed wieloma wyzwaniami, zarówno o charakterze wewnętrznym, jak i zewnętrznym.
Jeśli chodzi o wyzwania wewnętrzne, rządy państw w strefie euro będą musiały współdziałać w celu ograniczenia skutków kryzysu gospodarczego i inwestowania w strukturalne podstawy gospodarki, aby zbudować most do świata po zakończeniu kryzysu. Wyjątkowe sytuacje wymagają stosowania wyjątkowych środków. Nie możemy przeoczyć faktu, że euro, ta ochronna bariera, jaką otoczyliśmy nasze gospodarki, nie spadła nam ot tak, z nieba. Gospodarki strefy euro są lepiej chronione przed negatywnymi zdarzeniami ekonomicznymi, ponieważ bycie częścią strefy euro jest znakiem jakości dowodzącym, że jej członkowie mają faktyczną zdolność wdrażania rozsądnych polityk makroekonomicznych i polityk opartych na koncepcji zrównoważonego rozwoju i dobrobytu ich obywateli. Ochrona, jaką daje euro wiąże się zatem bezpośrednio z naszą wiarygodnością, której źródłem jest z kolei umiejętność realizowania tego rodzaju polityk. Owa wiarygodność jest fundamentem, na którym powstają korzyści związane z unią gospodarczą i walutową. Musimy zatem utrzymać ją, aby nadal w pełni czerpać korzyści z jednej waluty.
Co się zaś tyczy wyzwań zewnętrznych, musimy wyciągnąć polityczne wnioski z międzynarodowego kryzysu finansowego i gospodarczego. Istnieje bezpośredni związek przyczynowo-skutkowy pomiędzy obecnym kryzysem, który miał swe początki w Stanach Zjednoczonych, a poważnymi zaburzeniami równowagi na świecie. Brak dostatecznej przejrzystości, odpowiedzialności i uczciwości w sektorze finansowym zadziałał tym samym jak katalizator kryzysu. Przywrócenie stabilności w gospodarce finansowej i rzeczywistej na skalę światową pociąga za sobą konieczność przeprowadzenia głębokich reform systemu finansowego i wyeliminowania najistotniejszych braków równowagi w sferze globalnej konsumpcji i globalnego oszczędzania. Tego rodzaju proces równoważenia wymaga aktywnej współpracy największych gospodarek w Ameryce, Azji i Europie. Pomimo zauważalnego postępu międzynarodowy wizerunek euro pozostaje zbyt często nadmiernie fragmentaryczny, a interesy narodowe zbyt często biorą górę nad interesem wspólnym, uniemożliwiając tym samym strefie euro przyjęcie pełnej politycznej odpowiedzialności na miarę jej gospodarczego znaczenia i uzyskanie wszystkich możliwych korzyści ekonomicznych, jakie stwarza unia gospodarcza i walutowa. Unia gospodarcza i walutowa jest oczywiście przedsięwzięciem ekonomicznym, ale nade wszystko jest przedsięwzięciem politycznym. W związku z tym musimy wykorzystać druga dekadę istnienia euro, aby udoskonalić unię gospodarczą i walutową wzmacniając jej organy polityczne, zarówno w wymiarze wewnętrznym, jak i zewnętrznym.
Panie przewodniczący, panie premierze, państwo przewodniczący komisji, panie i panowie! Z pewnością wyrażę poglądy zdecydowanej większości członków tej Izby mówiąc, że dziesięć lat po wprowadzeniu euro jestem, jako Europejczyk, dumny z sukcesu tej waluty.
Chciałbym pogratulować Parlamentowi inicjatywy upamiętnienia dziesiątej rocznicy naszej wspólnej waluty tutaj, na tym posiedzeniu plenarnym Parlamentu Europejskiego w Strasburgu.
Euro oraz unia gospodarcza i walutowa są niezaprzeczalnie sukcesem. Na przestrzeni minionych dziesięciu lat euro przyniosło wiele korzyści wszystkim członkom jego strefy i nadal je przynosi w czasach głębokiego kryzysu gospodarczego i finansowego.
W krótkim czasie zaledwie jednego dziesięciolecia euro zyskało w pełni zasłużoną opinię silnej i stabilnej waluty. Euro to druga waluta na świecie i dzięki roli, jaką odgrywa w międzynarodowej gospodarce, już jest porównywalne pod niektórymi względami z dolarem jako instrument handlu i środek płatniczy w międzynarodowych finansach.
Nade wszystko jednak jest częścią codziennego życia dla niemal 330 milionów osób w szesnastu krajach Unii Europejskiej. Wszyscy nosimy w portfelach ten symbol wspólnej europejskiej tożsamości: bowiem euro, będąc walutą jest jednocześnie najważniejszym elementem naszego europejskiego projektu przypominając nam w namacalny sposób o korzyściach, jakie płyną z procesu integracji zapoczątkowanego ponad pół wieku temu.
Euro przyniosło nam niski poziom inflacji i niskie stopy procentowe dzięki makroekonomicznym ramom ukierunkowanym na utrzymanie stabilności. Euro dało wyraźny impuls dla handlu i inwestycji pomiędzy państwami członkowskimi, które je wprowadziły. Euro ułatwiło także utworzenie 16 milionów nowych miejsc pracy w strefie euro w ciągu ostatnich dziesięciu lat, co jest wynikiem trzykrotnie wyższym niż wskaźnik odnotowany w poprzedniej dekadzie.
Euro wspomogło integrację finansową i rozwój jednolitego rynku; ochroniło członków swojej strefy przed zewnętrznymi zakłóceniami; było i nadal jest biegunem stabilności, nie tylko dla gospodarki europejskiej, ale również gospodarki światowej.
Obecny kryzys jest bez wątpienia sprawdzianem dla euro. Jednak ci, którzy sądzą, że unia gospodarcza i walutowa nie jest gotowa stawić czoła konsekwencjom kryzysu są w błędzie. Przeciwnie, gdyby nie istniała jedna waluta, niekorzystne skutki kryzysu byłyby znacznie większe.
Wiele państw członkowskich doświadczałoby teraz ogromnej niestabilności kursów swoich walut, a możliwe nawet, że byłyby one celem spekulacyjnych ataków. Narzuty w odniesieniu do ich publicznych dłużnych papierów wartościowych byłyby znacznie wyższe niż obecnie, a ich rezerwy na potrzeby zwalczania skutków kryzysu za pomocą bodźców fiskalnych byłyby mniejsze.
Zreformowany w 2005 roku pakt stabilności i wzrostu zachęcił rządy do uporządkowania ich rachunków publicznych, doprowadzając w 2007 roku do najniższego deficytu budżetowego od 25 lat, co pozwoliło im teraz z lepszej pozycji stawić czoła kryzysowi.
W czasie obecnego kryzysu działania Europejskiego Banku Centralnego jedynie umocniły jego silną reputację, jaką zyskał w początkowych latach funkcjonowania unii gospodarczej i walutowej.
Przyjmując w sposób zdecydowany niezbędne środki i obejmując przywództwo w dziedzinie współpracy z pozostałymi bankami centralnymi w krajach uprzemysłowionych, Europejski Bank Centralny odegrał rolę naszego przewodnika w tym okresie i w sposób znaczący przyczynił się do zapobieżenia ogromnej zapaści finansowej.
Sytuacja gospodarcza jest daleka od tej, jaką mieliśmy nadzieję zastać w chwili, gdy będziemy świętować tę rocznicę, przy czym jednak obecne wydarzenia podkreślają wyraźnie jak nigdy dotąd korzyści płynące z unii gospodarczej i walutowej. Dla państw, które jeszcze nie przyłączyły się do strefy euro pozostaje ona coraz bardziej atrakcyjnym rozwiązaniem, co było widoczne w ubiegłym tygodniu w Bratysławie, gdy witaliśmy Słowację jako najmłodszego, szesnastego członka rodziny euro.
Komisja Europejska i Parlament muszą kontynuować współpracę z państwami członkowskimi, Eurogrupą, Europejskim Bankiem Centralnym i społecznością międzynarodową w celu wprowadzenia naszych gospodarek na drogę prowadzącą do trwałego powrotu wzrostu gospodarczego.
W tym względzie zalecenia Komisji zawarte w sprawozdaniu, które przedłożyliśmy kilka miesięcy temu, dotyczącym pierwszych dziesięciu lat funkcjonowania unii gospodarczej i walutowej, które było ostatnio przedmiotem debaty w tej Izbie, pozostają aktualne w tym samym, a nawet większym stopniu, co ubiegłorocznej wiosny.
Wzmożona budżetowa czujność, jej rozszerzenie na inne aspekty makroekonomiczne, powiązania między politykami makroekonomicznymi a reformą strukturalną, zewnętrzny wizerunek euro, a także poprawa systemu zarządzania unią gospodarczą i walutową są - i muszą pozostać - najważniejszymi zagadnieniami w drugim dziesięcioleciu istnienia euro, które oby przyniosło co najmniej tyle sukcesów, co pierwsza dekada.
Panie przewodniczący, chciałbym zakończyć oddając hołd wizji i ambicji ojców-założycieli euro, których wyobraźnia i śmiałe działania pozostawiły nam w spadku walutę, z której wszyscy Europejczycy mogą być dumni. Musimy chronić fundamenty tego sukcesu.
Kryzys otworzył nowy rozdział w gospodarce światowej, w którym unia gospodarcza i walutowa musi nadal odgrywać istotną rolę służąc wspólnym interesom i celom wszystkich Europejczyków.
Panie przewodniczący, panie prezesie Juncker, panie prezesie Trichet, panie i panowie! Każdy, kto brał udział w tworzeniu europejskiej waluty jest wdzięczny panu, panie przewodniczący, i państwu, panie i panowie, za tę wspaniałą inicjatywę podjętą przez państwa dla upamiętnienia dziesiątej rocznicy narodzin euro.
Należę do osób, które sądzą, że lepiej jest unikać coraz większej liczby uroczystości upamiętniających, ta jednak jest uzasadniona, bowiem upamiętnia największy wkład w integrację europejską od czasu wyborów powszechnych do Parlamentu Europejskiego w 1979 roku. Niewątpliwie przeszliśmy długą drogę i być może to miłe, przyjacielskie spotkanie nie oddaje całości obrazu sytuacji.
Chciałbym oddać hołd wszystkim tym, którzy wyznaczyli ten kurs, a także tym, którzy nim podążali. Jego odległe korzenie możemy odnaleźć w sprawozdaniu premiera Luksemburga, Pierre'a Wernera, pana poprzednika, w 1970 roku. Jednak dopiero kryzys walutowy w kolejnych latach i niestabilność kursów walut dały impuls do działań w tej dziedzinie. Dopóki kursy walut były stałe, system walutowy nie zakłócał naszych prób stworzenia wspólnego rynku. Jednak tuż po tym, jak rozpoczęły się wahania kursów, problem ten zaczął narastać.
Po zakończonych niepowodzeniem próbach stworzenia węża walutowego, silny impuls płynący ze strony Francji i Niemiec w latach 1975-1980 doprowadził do spotkania w Bremie, w północnych Niemczech, oraz podjęcia decyzji o ustanowieniu Europejskiego Systemu Walutowego i wprowadzeniu ecu, prekursora euro. To posunięcie zyskało poparcie ze strony naszych partnerów w krajach Beneluksu i Włoszech.
Po okresie niewielkiej aktywności w latach 1980-1988 proces ten nabrał na nowo rozpędu wraz z powołaniem przez Radę komisji pod przewodnictwem Jacques'a Delorsa, czego efektem było podpisanie traktatu z Maastricht.
Oddajmy honor pionierom, którzy byli zaangażowani w te działania od samego początku, jak ostatnio pan, panie przewodniczący, jak również mój przyjaciel, kanclerz Helmut Schmidt i jego sekretarz stanu, Manfred Lahnstein; Bernardowi Clappier, ówczesnemu gubernatorowi Banque de France i współautorowi deklaracji Roberta Schumana w 1950 roku; Alexandrowi Lamfalussy'emu, który służył nam swoją ogromną, niemal wyjątkową wiedzą podczas prac komisji do spraw europejskiej unii walutowej, którą powołaliśmy wraz z Helmutem Schmidtem w celu wznowienia projektu; Jacques'owi Delorsowi, przewodniczącemu Komisji Europejskiej, który przejął realizację działań; i wreszcie negocjatorom i sygnatariuszom traktatu z Maastricht, którzy przygotowali wspaniały tekst, który właściwie pozostał od tamtej pory niezmieniony, pod wodzą kanclerza Helmuta Kohla i prezydenta François Mitterranda, których determinację należy szczególnie podkreślić, wraz z ich pozostałymi koleżankami i kolegami. Dziś musimy im wszystkim powiedzieć ogromne "dziękuję”.
Jakich argumentów możemy użyć na poparcie idei euro przy okazji jego dziesięciolecia, obchodzonego w czasach kryzysu? Jakie wzniosłe słowa możemy wypowiedzieć w naszych rocznicowych toastach? Przede wszystkim, sukces euro przerósł oczekiwania nie tylko wszystkich jego przeciwników, oczywiście, ale nawet wszystkich jego zwolenników. Nie będę wdawał się w szczegóły, skoro przyznali mi państwo jedynie pięć minut. W rozmowach, jakie odbyłem z najwybitniejszymi ekspertami walutowymi w latach 1995-2000 wszyscy oni wyrażali się sceptycznie o możliwości wprowadzenia euro i powodzeniu tej idei.
W ciągu dziesięciu lat euro stało się walutą numer dwa na świecie i - jak już zostało to powiedziane - jedną z walut najbardziej poważanych. Jego należyte zarządzanie stworzyło tarczę ochronną przed kryzysem i grunt dla nieinflacyjnego wzrostu. Gdyby nie istniało euro, kontynentalna Europa zostałaby teraz wywrócona do góry nogami przez walutowe tornado, co pogłębiłoby kryzys gospodarczy.
Oczekujemy, że polityka pieniężna będzie starała się ograniczyć - w zakresie, w jakim jest to możliwe pod względem walutowym - negatywny wpływ kryzysu i torować drogę powrotu nieinflacyjnego wzrostu, co jeszcze nie ma na razie miejsca, a do którego to czasu wywołane kryzysem znaczne deficyty publiczne i poziom zadłużenia powinny zostać zniwelowane. W tym względzie ufamy kadrze zarządzającej i pracownikom Europejskiego Banku Centralnego, którzy od czasu początków kryzysu wykazali się dużą wiedzą. Szanujemy także ich determinację i niezależność.
Chciałbym na zakończenie podzielić się dwiema uwagami. Musimy być ostrożni, aby nie ulec pokusie nadania euro wymiaru ogólnoświatowego, co wprawdzie schlebiałoby naszej próżności, ale jednocześnie zwielokrotniałoby ryzyka, z jakimi musimy się mierzyć. Euro jest walutą Europy i musi być wyrazem jej odrębnej kultury upowszechniając racjonalny i stabilny wzór wśród pozostałych walut na świecie.
I wreszcie, nie sądzę, aby opinia publiczna musiała czekać zbyt długo na przywrócenie systemu regulacji bankowych w strefie euro. Wydaje mi się, że moglibyśmy wezwać Europejski Bank Centralny do przeprowadzenia tego procesu przywracania porządku i nadzorowania jego wdrażania zgodnie z artykułem 106 ust. 5 traktatu z Maastricht. Istotnie, potrzebujemy silnego bodźca, specjalistycznej wiedzy i harmonogramu podejmowania decyzji, który Europejski Bank Centralny mógłby opracować i który Rada Ministrów strefy euro pod przewodnictwem pana, panie prezesie Juncker, mogłaby następnie przyjąć i realizować.
Zakończę, panie przewodniczący, mówiąc, że symbol integracji, jakim jest sukces waluty euro musi dodać nam odwagi do zrobienia kolejnego kroku w procesie tworzenia naszej w coraz większym stopniu zjednoczonej Europy, co zalecają poszczególne traktaty i co staramy się osiągnąć. Przeciwstawmy nieuchronności porażki energię powodzenia. A sukces ten dzisiaj nosi piękne imię euro.
Panie przewodniczący! Euro jest pomyślnym efektem wizji i woli politycznej, nie zaś produktem rynku. Jest przykładem najlepszego, co Europa może osiągnąć, jeśli wszyscy zjednoczą siły.
Naturalnie chcę również skorzystać z tej okazji, aby oddać honor i podziękować w naszym imieniu, w imieniu naszych dzieci, a także w imieniu wszystkich innych ludzi, ojcom-założycielom i architektom tego sukcesu: Pierre'owi Wernerowi, który jest z nami, kanclerzowi Helmutowi Schmidtowi, prezydentowi Giscardowi d'Estaing, przewodniczącemu Komisji Europejskiej Jacques'owi Delorsowi, kanclerzowi Helmutowi Kohlowi, prezydentowi François Mitterrandowi, baronowi Alexandrowi Lamfalussy'emu, Tommasowi Padoa-Schioppie, Philippowi Maystadtowi i wszystkim pozostałym, których tu nie wymieniłam. Chciałabym jednak również wyrazić uznanie dla działań pana poprzedników, panie przewodniczący, działań moich poprzedników, Karla von Wogaua, który jest nadal z nami, a także Christy Randzio-Plath, która również jest dzisiaj wśród nas. Działania tego Parlamentu odegrały zasadniczą rolę polegającą na tym, że w okresie przejścia do waluty euro zajmowaliśmy się nie tylko transferem rachunków w bankach, ale również naszymi obywatelami, umożliwiając im przystosowanie się, przyzwyczajenie i przyjęcie tej nowej waluty, która miała stać się ich walutą. Jestem przekonana, że tego rodzaju działania ze strony naszej instytucji także zasługują na przypomnienie i uznanie.
Cieszę się również, że dzisiejsza uroczystość może odbyć się tutaj, w Parlamencie Europejskim, kolebce demokracji dla wszystkich obywateli Europy. Ostatecznie euro jest nade wszystko sprawą istotną dla nas wszystkich, a dopiero później dla banków. Niewątpliwie jest ono istotną sprawą dla Europejczyków, jak oni sami z zadowoleniem nam mówią. Niektóre rządy są niechętne ustanawianiu symboli dla Europy. Niemniej to sami Europejczycy przyjęli euro jako symbol przynależności do Unii Europejskiej.
Oczywiście nie wszyscy z nas posługują się euro. Na początku było nas jedenaście państw, teraz jest nas już szesnaście. Oczekujemy, że dołączą do nas kolejne kraje. Mam nieodparte wrażenie, że obecny kryzys skłania niektóre państwa do ponownego rozważenia, czy powinny one należeć do strefy euro, czy też nie. Myślę, że jest to najlepszym dowodem na nasz sukces. Europa czyni postępy - jak to bardzo często ma miejsce - wykazując się skutecznością i przy tej okazji upamiętniającej dziesięciolecie euro widzimy wyraźnie, że ocena tej waluty jest w przeważającym stopniu pozytywna. Niektóre państwa, które wcześniej wahały się, teraz pukają już do drzwi strefy euro. Możemy jedynie zachęcić je do tego na warunkach określonych w traktacie, które to warunki nigdy nie zostały zmienione i które są przydatnym środkiem umożliwiającym Europie posuwanie się do przodu w kwestiach gospodarczych i walutowych w oparciu o dwa filary: konsolidację i rozszerzenie.
Każda rocznica jest jednak również okazją do spojrzenia w przyszłość. Euro, wzbogacone o doświadczenia tych minionych dziesięciu lat, musi teraz otworzyć nowe obszary rozwoju; nie oznacza to, że dotychczas zupełnie się nimi nie zajmowaliśmy, ale po prostu wciąż jest przed nami dużo pracy z tym związanej.
W kwestii współpracy gospodarczej, Jean-Claude Juncker mówił o kryzysie, jaki teraz przechodzimy. Nie jest to sytuacja normalna. W czasach obecnego kryzysu wszyscy zdajemy sobie sprawę, że gdybyśmy poczynili postępy w ramach unii gospodarczej tak szybko jak to miało miejsce w unii walutowej, bylibyśmy dzisiaj w jeszcze lepszej sytuacji. Wyciągnijmy zatem z tego wnioski. Nie jest dla nas normalne kładzenie nacisku na równowagę deficytów budżetowych zamiast na jakość wydatków publicznych. Rządy muszą nauczyć się rozmawiać ze sobą o swoich politykach gospodarczych. Sytuacja, w której państwa członkowskie zaciągają pożyczki o tak odmiennym oprocentowaniu mając tę samą walutę i te same stopy procentowe ustalone przez Europejski Bank Centralny, nie jest normalna.
To samo spostrzeżenie odnosi się do nadzoru nad rynkami finansowymi. Prezydent Giscard d'Estaing wspomniał artykuł 105 ustęp 6, który jest dla nas wspólną podstawą działań umożliwiającą dalszy postęp. Sądzę, że jednym z wniosków płynących z obecnego kryzysu jest to, że pokazuje on faktycznie, iż Europejski Bank Centralny będzie musiał odegrać rolę nadzorującą. Nie chcemy rozdzielać nadzoru rynków finansowych od ostrożnościowego nadzoru w skali makro. Jednak aby to osiągnąć, będziemy również musieli - jako przywódcy polityczni - myśleć o znalezieniu równowagi. Jeżeli obowiązki Europejskiego Banku Centralnego zostaną zwiększone, konieczne będzie wskazanie sposobu, w jaki będzie musiała zostać ustanowiona w przyszłości równowaga instytucjonalna w ujęciu całościowym.
Chciałabym na zakończenie poczynić jedną uwagę na temat międzynarodowej roli euro. Zgadzam się, że nie wolno nam domagać się nadmiernego przywileju bycia walutą rezerwową. Jednakże nie jest dla nas również normalną sytuacja, w której poświęcamy dziesięć lat na stworzenie euro, a następnie, 10 lat po przejściu do euro, jesteśmy nadal bierni na arenie międzynarodowej, a silny głos euro nie jest wyraźniej słyszalny w procesie przywracania pewnej równowagi w światowym systemie walutowym.
I wreszcie, jestem przekonana, że euro jest czymś znacznie więcej niż tylko walutą. To właśnie dlatego jest tak istotną kwestią dla tego Parlamentu. Jest narzędziem w rękach naszych obywateli, którzy doświadczają najgłębszego kryzysu od wielu lat. Musimy zatem wykorzystać to cudowne dzieło, ten symbol Europy, aby pomóc naszym obywatelom przetrwać ten kryzys w jak najlepszej kondycji.
Panie przewodniczący! Dziesięciolecie euro jest rzeczywiście okazją do świętowania. Każdy, kto dziesięć lat temu powiedziałby, że euro tak znakomicie się rozwinie zostałby wyśmiany. Wiele osób przyczyniło się do tego sukcesu, ale pamiętam też liczne głosy sceptyczne - mówiło się o nim jako o przedwcześnie urodzonym dziecku i niewykonalnym przedsięwzięciu - a dziś wiemy już, że była to wizja, do której realizacji wniosło swój wkład wielu ludzi. Moja przedmówczyni przypomniała nam wszystkie osoby, które się do tego przyczyniły, powiedziała o kamieniach milowych, o europejskim systemie walutowym, który był umową z Europejskim Bankiem Centralnym o ustanowieniu centralnie ustalanych stóp, o raporcie Delorsa, który zakładał wprowadzenie unii walutowej w trzech etapach, o traktacie z Maastricht - zaledwie dwa lata po upadku muru berlińskiego - a także o okresach przejściowych. Wiele osób pomogło uczynić euro tak udanym przedsięwzięciem, jakim jest obecnie.
Jak przewodnicząca komisji, pani poseł Berès, już powiedziała, w tym okresie, a w szczególności od roku 1994, kiedy to rozpoczął się proces wdrażania postanowień traktatu z Maastricht, do roku 2002 Parlament aktywnie współpracował w zakresie wprowadzania banknotów i bilonu, jak również przygotowywania licznych sprawozdań, prowadzenia dyskusji, przekazywania opinii, a także składania wniosków. Chciałbym tutaj w sposób szczególny podziękować dwojgu ówczesnym przewodniczącym komisji, panu von Wogauowi i pani Randzio-Plath, którzy również reprezentowali Parlament w świecie zewnętrznym i którzy udzielili temu projektowi - choć pierwotnie zapoczątkowanemu przez rządy - potrzebnego poparcia parlamentarnego. Dzisiaj także pracujemy, pod przewodnictwem pani poseł Berès, nad takim samym sposobem reprezentowania.
W dniu 18 listopada Parlament przyjął zdecydowaną większością głosów sprawozdanie, w którym opisujemy sukcesy, wyzwania, zagrożenia i problemy, i chciałbym wspomnieć tylko o kilku sprawach w uzupełnieniu tego, co już powiedziała pani poseł Berès.
Euro okazało się wielkim sukcesem i jest to również przedsięwzięcie jedyne w swoim rodzaju: centralna polityka pieniężna pod zarządem Europejskiego Banku Centralnego prowadzona równolegle z lokalnymi politykami budżetowymi i finansowymi. Ważne jest, aby w przyszłości powiązania pomiędzy tymi dwoma szczeblami odpowiedzialności w ramach paktu stabilności i wzrostu zostały zachowane także w czasach kryzysu. Bez przedmiotowego paktu stabilizacji i wzrostu, bez silniejszej koordynacji polityki budżetowej i finansowej euro narażone byłoby także w przyszłości na ryzyka, których można uniknąć. W tym względzie apeluję w szczególności do państw członkowskich w strefie euro, ale również do całej Unii Europejskiej do narzucenia sobie tego rodzaju dyscypliny, do podjęcia tego rodzaju skoordynowanej współpracy w sposób poważniejszy niż miało to miejsce w przeszłości w odniesieniu do niektórych zagadnień.
Euro znacząco obniżyło poziom inflacji tworząc tym samym klimat zaufania i stabilności, i na przestrzeni tak krótkiego czasu, że nikt nie sądził, iż będzie to możliwe, stało się drugą najczęściej posiadaną walutą rezerwową. Euro zwiększyło presję na reformy strukturalne w państwach członkowskich i w ten sposób, nawet w epoce globalizacji, stało się "programem uzdrowienia” dla przedsiębiorstw i dla narodów. Instytucje funkcjonujące w strefie euro - kilka z nich zostało już tu wymienionych przez moją przedmówczynię - Rada ds. Gospodarczych i Finansowych, Eurogrupa i wiele innych, stworzyły wraz z Komisją i Europejskim Bankiem Centralnym niezbędne warunki - ponieważ już działały, ponieważ już funkcjonowały, ponieważ działały niezależnie - tak aby w czasach kryzysu gospodarczego reagować szybko, rzetelnie i prawidłowo.
Przekonaliśmy się, że euro zadziałało w procesie tworzenia europejskiego rynku finansowego w charakterze dźwigni. Wniosek polityczny, jaki wyłania się z tych wspólnych sukcesów jest taki, że państwa posiadające wspólną walutę i wspólny rynek wewnętrzny osiągnęły unikalny poziom integracji, który zapewni spokój i dobrobyt.
Nie możemy jednak uznawać euro za pewnik w przyszłości. Pojawiają się liczne głosy i żądania, aby podejść do różnych zagrożeń poważnie: oddalanie się od gospodarek narodowych, co wiąże się ze znacznymi ryzykami w związku ze wzrostem wynagrodzeń i deficytami budżetowymi, nie powinno być faktem pomijanym przy okazji dzisiejszej rocznicy.
Zupełnie innym aspektem jest zróżnicowane kształtowanie się stóp procentowych w odniesieniu do obligacji skarbowych. Obecnie widzimy, po okresie niewątpliwego obniżenia, ponowny wzrost marży odsetkowej, co stwarza możliwość pojawienia się nowych problemów w tym zakresie w poszczególnych państwach członkowskich w strefie euro.
Pragnę przypomnieć Izbie, że zwłaszcza w związku z rozszerzaniem się strefy euro nie można przyznawać żadnych specjalnych ulg i że wszystkie państwa będące członkami strefy euro mogą - i muszą - spełniać odpowiednie warunki przewidziane w traktacie z Maastricht.
Euro zostało dobrze przyjęte przez opinię publiczną. Zyskało zaufanie na świecie. Zdało pierwszy test i w sposób niezwykły przyczyniło się do trwałego zintegrowania naszych narodów w Europie. To coś, z czego wszyscy możemy być dumni. Dziękuję.
Panie przewodniczący, panie prezydencie Giscard d'Estaing, panie prezesie Juncker, panie prezesie Trichet, panie komisarzu Almunia, panie i panowie! Poczyniono tu już wiele trafnych spostrzeżeń.
W ciągu dziesięciu lat euro stało się mocnym symbolem Europy. Jednak koncepcja stworzenia w Europie jednej waluty, której fundamenty położono zwłaszcza podczas szczytu w Bremie w 1978 roku w sprawie systemu walutowego i stworzenia ecu, spotkała się wówczas ze sceptycznym przyjęciem ze strony rynków i głównych organów walutowych poza Europą. Winniśmy gorąco podziękować i pogratulować wszystkim tym, którzy podjęli tę decyzję i których nazwiska już tu padły.
Stworzenie euro jest najlepszym dowodem na to, że Europa jest zdolna - pod warunkiem istnienia woli politycznej - do podejmowania długofalowych decyzji na rzecz wspólnej, dostatniej przyszłości. Dzisiejsza rocznica napawa nas szczególnie potrzebną w obecnych czasach nadzieją.
Trzeba jednak powiedzieć, że opinie na temat euro wśród naszych współobywateli do niedawna były mieszane. Dla tych, którzy podróżują korzyści płynące z jednej waluty były oczywiste. Pozostałym euro kojarzyło się z podwyżkami cen. Przeprowadzone badania istotnie wykazały, że w większości państw odczuwalny był wzrost inflacji mimo, iż oficjalne dane wskazywały, że - zwłaszcza dzięki działaniom Europejskiego Banku Centralnego - została zapewniona stabilność walutowa. W rzeczywistości niektórzy faktycznie wykorzystali fakt wprowadzenia euro, aby zaokrąglić niektóre ceny w górę, a konsumenci być może nie zachowali wystarczającej czujności.
Kiedy wzrósł kurs euro wobec dolara, usłyszeliśmy także komentarze ze strony części producentów, którzy prowadzą działalność produkcyjną w większości w strefie euro, ale sprzedają poza tym obszarem. Europejski Bank Centralny ma też swoich krytyków, którzy nie kwestionowali jego niezależności, ale prowadzoną przez niego politykę w sprawie stóp procentowych, która wydawała się zbyt restrykcyjna.
Dzisiaj kryzys zmienił wiele z tych poglądów. Wszyscy rozumiemy, że euro jest czynnikiem decydującym w procesie ograniczania w Europie konsekwencji kryzysu zapoczątkowanego w Stanach Zjednoczonych. Europejski Bank Centralny z pewnością był najbardziej żywo reagującym bankiem centralnym. Jego szczególnie trafne decyzje były przyjmowane z jednomyślną aprobatą. Jak wyglądałaby sytuacja, gdyby poszczególne państwa członkowskie musiały indywidualnie bronić swoich krajowych walut? Nieunikniona byłaby ich dewaluacja i nie udałoby nam się uniknąć kryzysu walutowego.
Korzystne efekty wprowadzenia euro muszą zachęcać nas do kontynuowania i rozszerzania koordynacji polityk gospodarczych, a także przestrzegania zasad paktu stabilności i wzrostu. To prawda, że w obecnej sytuacji wyjątki mogą i być może nawet powinny być akceptowane, ale tylko tymczasowo i przy zachowaniu celu w postaci zrównoważonych finansów publicznych. Wysokiej jakości finanse publiczne i polityki gospodarcze są, w istocie, niezbędne bardziej niż kiedykolwiek. Są one gwarancją skuteczności, konkurencyjności i wzrostu. Są warunkiem solidności naszej waluty - euro.
Panie przewodniczący! W tych niepewnych czasach ważna jest możliwość liczenia na coś, co ma pewną wartość: euro. Jako że miałem okazję odegrać drugoplanową rolę jako członek Rady Ecofin w okresie przygotowań do wprowadzenia przyszłej jednej waluty, widziałem wątpliwości po obu stronach debaty i ostrożne czajenie się państw członkowskich, które ostatecznie uczyniły z Eurogrupy silniejsze forum współpracy wyprzedzające swoje czasy. Ponadto dwa z najwspanialszych osiągnięć Europy były możliwe dzięki determinacji kilku państw, które wytrwale podejmowały wysiłki, aby uczynić integrację rzeczywistością dla wszystkich naszych współobywateli. Mam tu na myśli układ z Schengen przewidujący swobodny przepływ Europejczyków, wdrożony z inicjatywy pięciu państw: Francji na czele z prezydentem Mitterrandem, Niemiec - z kanclerzem Kohlem i krajów Beneluksu. Do strefy Schengen wstąpiła teraz również Szwajcaria, natomiast Brytyjczycy i Irlandczycy wciąż unikają przyłączenia się do tej Europy narodów.
Prezydent Mitterrand i kanclerz Kohl byli również politycznymi architektami euro, chociaż swój wkład w ten walutowy sukces wniosło wiele osób na czele z Jacques'em Delorsem. Pierwszym wnioskiem, jaki mi się tutaj nasuwa jest to, że każdy, kto pragnie lepszej Europy nie może obawiać się międzyrządowych działań, zwłaszcza jeśli powstała koalicja państw, które naprawdę chcą popchnąć Europę do przodu. Przykładem takiej pozytywnej, zacieśnionej współpracy na rzecz Europy jest konwencja z Prüm, której celem jest zwalczanie poważnych przestępstw. W okresie, kiedy traktat konstytucyjny został uśmiercony i pochowany wskutek głosowania na "nie” nie tylko we Francji, ale także w Holandii, i kiedy niestrawny akt prawny znany pod nazwą mini-traktatu lizbońskiego jest blokowany w Irlandii i być może również w Republice Czeskiej, powinniśmy dowieść, że Europa wciąż funkcjonuje opierając się na zacieśnionej współpracy obejmującej ogromny obszar.
Niezależnie od powyższego atrakcyjność euro pozostaje niekwestionowana. Po Słowenii właśnie dołączyła do nas Słowacja. Pozostałe państwa martwią się niemożnością skorzystania z tarczy ochronnej w postaci euro. Nawet w Wielkiej Brytanii pojawiają się głosy poddające w wątpliwość słuszność stosowanej przez ten kraj koncepcji "wspaniałego odosobnienia” w obliczu załamania się funta, który stracił swoją pozycję światowej waluty rezerwowej stając się zupełnie przeciętną walutą w ciągu mniej niż jednego wieku. Dzięki konsekwentnym działaniom Wima Duisenberga, Jeana-Claude'a Tricheta i im podobnych euro stało się w ciągu dziesięciu lat drugą co do znaczenia walutą rezerwową w świecie. Oczywiście, w transakcjach na świecie nadal króluje dolar wciąż stanowiący bezpieczną lokatę kapitału, jednak kolosalny dług zaciągnięty przez Stany Zjednoczone poprzez zmuszenie reszty świata do finansowania ich stylu życia zasieje coraz więcej ziaren wątpliwości co do zdolności tej potęgi gospodarczej numer jeden do wywiązania się ze swoich zobowiązań. W istocie świat finansów zmierza ku duopolowi euro i dolara. Wszelkie walutowe duopole zwykle przechodzą etap ustalania parytetów, który często nadchodzi nagle. W tych czasach rozległej recesji świat potrzebuje stabilności i nowych pewników. Euro będzie miało do odegrania kluczową rolę w tym nowym układzie stabilności. Europejski Bank Centralny (EBC) zrobił wszystko, co powinien był zrobić w obliczu światowego kryzysu finansowego made in the USA.
Jak powiedział Jacques Delors, euro jest tarczą, która chroni całą Europę, jednak dotychczas nie pobudziło europejskiej gospodarki w wystarczającym stopniu. EBC odpowiada jedynie za politykę pieniężną. Ostatecznie Komisja jest tylko pierwszorzędnym konsultantem formułującym zalecenia, które są ogólnie przydatne, ale prawdziwymi uczestnikami świata gospodarki pozostają same państwa, które, niestety, działają w sposób nieskoordynowany. Wprawdzie skuteczna harmonizacja skumulowanej potęgi gospodarczej 27 państw mogłaby zdziałać cuda, jednak Eurogrupa - pomimo godnych uznania wysiłków Jeana-Claude'a Junckera - pozostaje jedynie nieformalną grupą dyskusyjną. Wiosną 1999 roku miałem sposobność być świadkiem podjętej w ramach Eurogrupy przez kilku ministrów finansów, w tym Oskara Lafontaine'a, Dominique'a Straussa-Kahna, Carla Ciampiego i kilku innych, próby nawiązania współpracy gospodarczej i walutowej pomiędzy Unią Europejską a Europejskim Bankiem Centralnym. Wim Duisenberg pozwolił sobie na ciętą ripostę: "nigdy nie będzie możliwa jakakolwiek koordynacja ex ante z Europejskim Bankiem Centralnym, jako że zawsze będziecie musieli reagować ex post na nasze decyzje”. Przyczyna takiego stanu rzeczy jest oczywista: EBC jest i pozostanie niezależny w prowadzeniu swojej polityki pieniężnej, ale niezależność ta nie oznacza zakazu nawiązywania konstruktywnego dialogu pomiędzy instytucjami mającymi za zadanie obronę interesów i wspólnego losu 500 milionów Europejczyków. Nic nie stoi na przeszkodzie, aby państwa zorganizowały się lepiej w celu osiągnięcia właściwej koordynacji ich polityk gospodarczych, czy to w ramach UE, czy też zwłaszcza reprezentując Europę na zewnątrz, jak przed chwilą niezwykle rozsądnie stwierdził Jean-Claude Juncker.
Panie przewodniczący, panie prezydencie Giscard d'Estaing, panie prezesie Juncker, panie prezesie Trichet, panie komisarzu Almunia, panie i panowie! Bardzo żałuję, że w dzisiejszym uroczystym posiedzeniu bierze udział stosunkowo niewielu posłów, bowiem jest to naprawdę historyczne wydarzenie. Słyszeliśmy już od moich przedmówców z jak dużym sceptycyzmem przyjmowano wprowadzenie euro. Mówiło się, że już same wyzwania logistyczne związane z wprowadzeniem miliardów banknotów i monet będą niemożliwe do zrealizowania, a koncepcja połączenia wspólnej polityki pieniężnej z odrębnymi politykami fiskalnymi w poszczególnych państwach członkowskich była postrzegana nawet nie jako najpoważniejsze wyzwanie, ale w ogóle rzecz niewykonalna.
Dzisiaj fakty dowodzą, że było zgoła inaczej. Europejska unia walutowa jest rzeczywistością; euro istnieje od dziesięciu lat. To coś na miarę małego politycznego cudu i tu znów prawdziwe okazały się słowa Waltera Hallsteina, pierwszego przewodniczącego Komisji: "Ktoś, kto nie wierzy w cuda w sprawach europejskich nie jest realistą.”
Wątpliwości obywateli, wśród których wiele osób w wielu państwach członkowskich początkowo było przekonanych, że euro przyniesie ogromne podwyżki cen, teraz zniknęły. Euro zostało zaakceptowane, a nawet entuzjastycznie przyjęte przez wielu obywateli. Stało się czymś w rodzaju widocznego europejskiego identyfikatora: obok hymnu i flagi jest to jeden z niewielu symboli, jakie obecnie posiadamy.
Można - jak sądzę - powiedzieć, że w pierwszych latach działania Europejskiego Banku Centralnego Europa i europejska gospodarka płynęły po dość spokojnych wodach, co sprawiło, że bankowi było stosunkowo łatwo realizować politykę stabilności. Ale jeśli nawet tak właśnie było, to warto zauważyć, że średnia stopa inflacji na przestrzeni pierwszych dziesięciu lat funkcjonowania euro utrzymywała się na poziomie około 2%, czyli mniej więcej na poziomie docelowym wyznaczonym właśnie przez Europejski Bank Centralny. Z kolei niemiecka marka, która zawsze podawana była jako modelowy przykład stabilności, odnotowała w ciągu 50 lat swego istnienia średnią stopę inflacji w wysokości 3%. Można zatem powiedzieć, że Europejski Bank Centralny wywiązuje się ze swoich zadań bardzo dobrze.
Niemniej to właśnie teraz, w obecnych czasach kryzysu, Europejski Bank Centralny pokazuje swoją prawdziwą siłę, swoją faktyczną jakość. Ma on tutaj do odegrania niezwykle ważną rolę. Udowodnił, że jest niezależny, skuteczny i pewny siebie, i działa w sposób zdecydowany i szybki. Stał się przykładem dla niektórych banków centralnych, zarówno w tych krajach europejskich, które nie są jeszcze częścią strefy euro, jak i poza Europą. Wysłał czytelny komunikat Rezerwie Federalnej w Stanach Zjednoczonych, że jest w stanie realizować z powodzeniem swoją politykę nie pomimo swojej niezależności, ale właśnie dlatego, że jest politycznie niezależny i nie podlega poleceniom ze strony różnych rządów.
Wiemy już teraz, kiedy sektory bankowe w poszczególnych państwach członkowskich zostały osłonięte ochronnym parasolem, że państwa członkowskie są w trakcie opracowywania różnych planów pobudzenia gospodarczego w celu złagodzenia negatywnego oddziaływania kryzysu finansowego na realną gospodarkę. Stawia to przed Europejskim Bankiem Centralnym kolejne wyzwania, bowiem istnieje ryzyko, że różnice w podejściu doprowadzą do zakłóceń konkurencji i konwergencja, którą teraz częściowo już osiągnęliśmy pomiędzy członkami strefy euro zniknie i będziemy świadkami zmian zachodzących w coraz bardziej rozbieżnych kierunkach. Trzeba temu przeciwdziałać, dlatego właśnie tak ważne i tak istotne jest niepodważanie i nieodrzucanie paktu stabilizacji i rozwoju. Wręcz przeciwnie: musimy zapewnić, że on nadal obowiązuje. Właśnie z tego powodu tak ważne jest również przeprowadzenie w poszczególnych państwach członkowskich niezbędnych reform strukturalnych, do czego wielokrotnie wzywała w przeszłości Komisja i Europejski Bank Centralny.
Europejski Bank Centralny zyska w nadchodzących latach nowe zadanie. Kryzys uświadomił nam, że potrzebujemy pewnego rodzaju europejskiego nadzoru nad rynkiem finansowym, a jest to dziedzina, w której Europejski Bank Centralny może odegrać znaczącą rolę. Zasygnalizował on, że zasadniczo jest gotowy wprowadzić pewien centralny europejski system nadzorujący analogiczny do Europejskiego Systemu Banków Centralnych. Konieczne jest dalsze wzmocnienie międzynarodowego znaczenia euro. Strefa euro musi wypowiadać się jednym głosem i być ponadto reprezentowana jako całość na forum międzynarodowych organizacji, takich jak Międzynarodowy Fundusz Walutowy, czy OECD (Organizacja Współpracy Gospodarczej i Rozwoju).
Wciąż prawdą jest, że jedna waluta bez jednej fiskalnej polityki gospodarczej jest - i nadal będzie - przedsięwzięciem ryzykownym. To nie jest nieistotny szczegół. Przed Unią Europejską stoi wciąż kilka poważnych wyzwań: stoimy w obliczu wysokiego i niestety rosnącego poziomu bezrobocia, zmian demograficznych, presji związanych z migracją ludności, zwiększającego się ubożenia w niektórych sektorach społeczeństwa, a także silniejszej konkurencji w kontekście globalizacji. Strefa euro będzie w stanie sprostać tym wyzwaniom jedynie wówczas, gdy polityki gospodarcze państw członkowskich będą mogły być wzajemnie ściślej powiązane. Powołanie prezydenta strefy euro było pierwszym krokiem w tym kierunku, przy czym jednak jest to zaledwie pierwszy krok: a potrzeba ich teraz więcej.
Panie przewodniczący, panie i panowie! Po upływie dziesięciu lat wciąż poszerzający się obszar wytyczany przez euro w handlu międzynarodowym, a także jego zastosowanie jako waluty rezerwowej dowodzą, że stało się ono punktem odniesienia w skali światowej. Zagwarantowało stabilność walutową i pomogło zintegrować gospodarki państw członkowskich, które je przyjęły, pomimo pewnych błędów w ocenie, które spowodowały problemy dla obywateli zarówno z powodu faktycznych kursów wymiany walut krajowych na euro, jak i kilku przeprowadzonych później kontroli cen towarów i usług.
Euro nie zostało stworzone na zasadzie narzucenia z zewnątrz, ani jakichkolwiek podbojów czy politycznych hegemonii. Było owocem dobrowolnego spotkania jedenastu rządów, które wierzyły w możliwość ustanowienia gospodarczej i walutowej unii, opisanej w traktatach, jako zasadniczego kroku na drodze do osiągnięcia unii politycznej, która wciąż, niestety, pozostaje poza naszym zasięgiem.
Niektóre problemy wynikły z niewydolności systemu, który był nieprzygotowany do zadania kierowania innym wielkim zjawiskiem; mówię tu o rosnącym tempie umiędzynarodowienia i wielkich zmianach w sposobie prowadzenia handlu na szczeblu międzynarodowym. Dzięki euro możliwe było stawienie czoła szeregowi trudności, wśród których najpoważniejszą jest obecny kryzys finansowy, euro ochroniło nas także przed wielkimi wstrząsami, które spustoszyły rynki. Gdyby nie euro, powtórzyłaby się sytuacja z 1992 roku, ale w jeszcze gorszym wydaniu.
Świętujemy dzisiejszą dziesiątą rocznicę witając serdecznie Słowację, szesnaste państwo, które dołączyło do strefy euro. Środki wprowadzone przez Europejski Bank Centralny (EBC) i Komisję w celu zwalczania skutków obecnego kryzysu podziałały niczym bufor i rodzaj hamulca, ale nadal uważamy - jak to często miało miejsce w tej Izbie - że sytuacja, w której polityka pieniężna oddzielona jest od polityki gospodarczej, jest niewyobrażalna. Przyznać należy, że obecna sytuacja jest poniekąd anomalią: 16 państw członkowskich posiadających jedną walutę, 27 krajowych polityk gospodarczych koordynowanych przez Komisję najlepiej jak tylko jest ona w stanie to robić i 11 państw członkowskich posiadających waluty krajowe.
Koordynacja polityki pieniężnej z polityką gospodarczą, która tak naprawdę nie istnieje jest niewątpliwie nie lada wyczynem, ale jeżeli instytucje odpowiedzialne za polityki gospodarcze w naszych państwach nie będą porozumiewać się z bankami centralnymi i EBC, który musi wszystkie te polityki zebrać razem, i vice versa, to Unia Europejska napotka nowe trudności we wspólnym stawianiu czoła obecnemu kryzysowi, a także wciąż pojawiającym się wyzwaniom, jakie przynosi nam świat zewnętrzny i globalizacja.
Mamy nadzieję, że ostatnie doświadczenia przekonają ludzi o konieczności zmierzenia się ze zmianą w Europie, przywracającą kluczową pozycję realnej gospodarce i zapewniającą większą spójność i powiązanie pomiędzy EBC a europejskimi instytucjami odpowiedzialnymi za opracowywanie strategii politycznych i planowych. Niedawny kryzys energetyczny pokazał nam również, że wspólna polityka gospodarcza w głównych kwestiach strategicznych ma zasadnicze znaczenie dla opinii publicznej i jej wprowadzenia nie można już dłużej opóźniać. Jeżeli będzie taka wola polityczna, wprowadzenie takiej polityki ułatwi rosnące w siłę euro.
Panie przewodniczący, panie prezydencie Giscard d'Estaing, panie prezesie Juncker, panie prezesie Trichet, panie komisarzu, panie i panowie! Pragnę przypomnieć państwu jak w 1992 roku, kiedy wciąż zupełnie nie było wiadomo, czy Francuzi zagłosują za traktatem z Maastricht, Jacques Delors przemówił na posiedzeniu generalnym francuskiej Partii Zielonych, co pozwoliło uzyskać brakujący 1% czy 2% głosów.
Powiedział do nas następujące słowa: "Zagłosujcie za euro, będziemy wówczas mieli Europę polityczną, bowiem jeśli nie stworzymy politycznej Europy w celu kontrolowania Europy, ludzie jej nie zaakceptują; nigdy jej nie zaakceptują.” Nie przekonał nas. Traktat z Maastricht został przyjęty, ale nie stworzono żadnej politycznej Europy. I to jest właśnie problem, z którym dziś musimy się mierzyć.
Dlaczego byliśmy wówczas przeciwni euro? Z dwóch podstawowych przyczyn. Po pierwsze, wydawało nam się, że kryteria z Maastricht wciągną Europę na co najmniej pięć lat w nurt procyklicznej polityki recesyjnej i, po drugie, sposób, w jaki polityka pieniężna była włączona do ogólnej polityki gospodarczej na mocy traktatu z Maastricht był niezadowalający. Mając na uwadze zachowanie niezależności Europejskiego Banku Centralnego opowiadaliśmy się za oddzieleniem polityki pieniężnej od reszty polityk.
Muszę uczciwie przyznać, że nawet jeśli dzisiaj wciąż nie jestem przekonany do traktatu z Maastricht, podobnie jak wszyscy pozostali Zieloni, to podobają mi się zmiany, jakim uległo prawodawstwo i funkcjonowanie unii gospodarczej i walutowej.
Zaszły trzy poważne zmiany. Po pierwsze, osiągnięta została stabilność cen na poziomie nieco tylko poniżej 2%. Ten docelowy poziom może wydawać się nieco absurdalny. W tej chwili, kiedy światu zagraża deflacja, a sytuację zaostrza skłonność niektórych państw do pośpiesznego cięcia w myśl polityki keynesowskiej obowiązujących w nich stawek VAT, oczywistym staje się fakt, że ustalenie docelowego poziomu 2% nie jest już tylko na pokaz. Jeżeli nie uda nam się utrzymać poziomu 2% narazimy się na ryzyko wymuszenia na nas bardzo wysokich rzeczywistych stóp procentowych.
Drugą ważną reformą jest niewątpliwie przeprowadzona w 2005 roku reforma paktu stabilizacji i rozwoju, która pozwala nam dzisiaj prowadzić politykę przeciwcykliczną i ukierunkowaną na przeciwdziałanie kryzysowi.
Trzecim poważnym przekształceniem jest zmiana sposobu funkcjonowania w praktyce. Ten stały dialog, jak raz jeszcze podkreślono w tej Izbie, pomiędzy panem prezesem Trichetem, panem komisarzem Almunią, panem prezesem Junckerem i panem przewodniczącym Barrosem jest, ściśle ujmując, sprzeczny z samym traktatem z Maastricht. Uważam tę formę współpracy na przykład pomiędzy panem prezesem Trichetem a panem komisarzem Almunią za odpowiednik współpracy pomiędzy panem Bernanke i panem Paulsonem, co jest pozytywnym i pożądanym rozwiązaniem. Co zatem pozostało jeszcze do zrobienia? Powiem jedynie, że musimy w sposób właściwy wprowadzić w życie dobre aspekty traktatu z Maastricht.
Mamy prawdziwy problem z określeniem kursu walutowego, o czym wspominali przy różnych okazjach moi poprzednicy. Zadanie ustalenia kursu walutowego zostało wyznaczone Radzie. Musimy znaleźć sposób, aby zapewnić, że Rada ustala taki kurs walutowy dla Europy, który nie wywodzi się losowo ze stóp procentowych wybranych przez Europejski Bank Centralny, ale w sposób właściwy odzwierciedla realia polityki przemysłowej. Musimy znaleźć właściwe instrumenty dla osiągnięcia tego zamierzenia.
Po drugie, celem Europejskiego Banku Centralnego jest nie tylko utrzymanie poziomu zbliżonego do 2%, ale również realizacja polityki Europy, mam tu na myśli strategii lizbońskiej i strategii z Goeteborga. Musimy wprowadzić w życie politykę refinansowania i redyskontowania zadłużenia prywatnego przez Europejski Bank Centralny zgodnie z wytycznymi strategii z Goeteborga i strategii lizbońskiej.
I wreszcie, jak już wspomniano, istnieje potrzeba wprowadzenia nadzoru na szczeblu europejskim, a w najlepszej sytuacji do sprawowania tej funkcji znajduje się Europejski Bank Centralny.
Szkoda, że nie korzystamy z tej okazji, aby dokonać pogłębionej analizy konsekwencji wdrażania neoliberalnych i monetarystycznych polityk - wykorzystujących euro jako usprawiedliwienie - które przyczyniły się do obecnej poważnej sytuacji społecznej i do zwiększenia nierówności, bezrobocia, niepewności i słabo opłacanego zatrudnienia, i wreszcie ubóstwa.
To niedopuszczalne, że trzymamy się ideologicznych dogmatów, jak stabilność cen i irracjonalne kryteria paktu stabilizacji i wzrostu, które wykorzystuje się jako pretekst do prowadzenia prywatyzacji i zwalniania państw z odpowiedzialności za funkcje socjalne. Takie podejście zakłada także koncepcję minimalnego państwa i większej sprawności funkcjonowania sektora prywatnego, mającą na celu pozyskanie akceptacji dla tzw. umiarkowanego wzrostu płac, który de facto skutkuje nieznacznymi nominalnymi podwyżkami płac i wręcz obniżeniem płac realnych, czego niestety dobitnie dowodzi przykład Portugalii.
Nie możemy zgodzić się z pozorną niezależnością Europejskiego Banku Centralnego, który opóźnia podjęcie decyzji o obniżeniu stóp procentowych i który utrzymuje euro na poziomie niedoszacowanym wyłącznie po to, aby chronić kraje z lepiej rozwiniętą gospodarką i bardziej wpływowymi grupami ekonomicznymi i finansowymi, pogłębiając w ten sposób trudności, z jakimi muszą borykać się słabsze gospodarki i ludzie posiadający mniejsze zasoby finansowe.
Taka polityka Europejskiego Banku Centralnego doprowadziła do skurczenia się gospodarki europejskiej wskazując w sposób wyraźny na potrzebę kolejnych obniżek referencyjnych stóp procentowych. Siła nabywcza pracobiorców, emerytów i rencistów w ciągu ostatnich 10 lat zmniejszyła się, natomiast zyski grup ekonomicznych i finansowych osiągnęły najwyższy od 30 lat poziom, dając powody do radości i zadowolenia, które właśnie słyszeliśmy w tej Izbie. Nawet teraz, w sytuacji kryzysu, który oni sami spowodowali, nie robią nic innego jak upaństwowienie szkód, aby następnie zyski trafiły do rąk prywatnych, podczas gdy pracobiorcy, mikro- i mali przedsiębiorcy, emeryci i bezrobotni ponoszą bolesne konsekwencje kryzysu mając prawo - zakładając najbardziej optymistyczny scenariusz - jedynie do paru okruchów. Proszę spojrzeć, co się dzieje w sektorze finansowym, gdzie niektóre banki już podwyższyły swoje narzuty więcej niż raz od czasu początków kryzysu finansowego i gdzie naliczane marże wzrosły dwukrotnie na przestrzeni roku, penalizując w ten sposób w jeszcze większym stopniu nowych kredytobiorców.
Musimy zatem podkreślać pilną potrzebę przerwania realizacji tych neoliberalnych i monetarystycznych polityk kładąc kres paktowi stabilizacji i wzrostu, rajom podatkowym i pozornej niezależności Europejskiego Banku Centralnego. W związku z tym stanowczo opowiadamy się za potrzebą znacznego zwiększenia budżetu UE w oparciu o sprawiedliwy podział dochodu i majątku, tak aby istniała faktyczna polityka spójności gospodarczej i społecznej, i abyśmy odrzucali środki, które sprowadzają się zasadniczo do tego samego, innymi słowy środki typu: "ratuj się, jeśli możesz”, umożliwiające zamożnym dalsze bogacenie się, a ubogim dalsze ubożenie, czego wyraźnym dowodem są zwiększające się nierówności i różnice pomiędzy gospodarkami państw strefy euro.
Domagamy się zatem uwzględnienia konieczności wspierania produkcji oraz mikro-, małych i średnich przedsiębiorstw; promowania wysokiej jakości usług publicznych; ułatwiania dostępu do kredytów i zwiększenia siły nabywczej rodzin, nie tylko grup w najbardziej niekorzystnej sytuacji, ale również klasy średniej; tworzenia większej liczby miejsc pracy i obniżania poziomu ubóstwa i niedoli milionów ludzi w naszych krajach.
w imieniu grupy IND/DEM. - Panie przewodniczący! Cieszcie się państwo z 10. rocznicy euro, ponieważ mam poważne wątpliwości, czy będziecie mieli okazję świętować 20. rocznicę. Dziś rano byliśmy świadkami sytuacji, która przypominała dawne czasy sowieckie. Pamiętają państwo plany pięcioletnie, których powodzenie ogłaszano często jeszcze zanim w ogóle ich realizacja została rozpoczęta? Te mowy o rekordowych zbiorach i cudownych wynikach produkcji traktorów? W dużym stopniu podobnie jak wtedy zafundowano nam tu dziś rano spotkanie z szeregiem niepochodzących z wyboru, starzejących się biurokratów mówiących nam z jakim to wielkim sukcesem mamy do czynienia. A to wszystko to tylko złudzenie.
Twierdzenie, że EBC zrobił dobrą robotę jest wprost niezwykłe. W lipcu ubiegłego roku Europejski Bank Centralny podwyższył stopy procentowe dokładnie w chwili, gdy rynki zmierzały w kierunku krachu, a na całym świecie cięto stopy. Oczywiście żadna z tych rzeczy nie jest dla mnie zaskoczeniem, jako że w całej tej sprawie z euro chodzi o narzucanie przez klasę polityczną swojej woli narodom Europy. Proszę pamiętać, że tylko dwa państwa - Dania i Szwecja - przeprowadziły referendum na temat euro i oba powiedziały "nie”, to małe słówko, którego tak usilnie starają się państwo uniknąć.
Strefa euro nigdy nie była poddana żadnym testom, taka próba dopiero teraz nadchodzi. Hiszpania jest w gospodarczych tarapatach. Włochy - jak twierdzili wówczas niemieccy ekonomiści - nigdy nie powinny wejść do strefy euro, niemniej to na sytuację w Grecji powinniśmy, moim zdaniem, zwrócić uwagę. Tysiące młodych ludzi demonstrujących na ulicach, domagających się działań ze strony ich rządu, domagających się obniżenia przez rząd stóp, domagających się od rządu dokonania dewaluacji. Ale rząd Grecji ma ręce spętane kaftanem bezpieczeństwa w postaci euro. Nie może nic zrobić. Żadne przyszłe wybory powszechne nie przyniosą w Grecji żadnych zmian. Obawiam się, że w sytuacji, gdy ludzie odebrali sobie możliwość decydowania przy urnie wyborczej o ich własnej przyszłości, przemoc staje się jedyną logiczną alternatywą.
Poprzez euro nie zrobiliście nic innego jak tylko uwięziliście ludzi w ekonomicznym areszcie. Uwięziliście ludzi w Völkerkerker, z którego wydostanie się będzie wymagało ogromnej odwagi. Będzie to wymagało silnego przywództwa lub nawet nieuchronnego gospodarczego krachu. Możecie mnie państwo wygwizdywać, możecie drwić, ale zapamiętajcie jedno: Wielka Brytania poza strefą euro jest w stanie dokonać dewaluacji, jest w stanie ciąć stopy procentowe. Byliśmy w stanie zrobić rzeczy, które potrzebowaliśmy zrobić. Proszę gwizdać nadal, jeśli państwo chcecie, ale czy zauważyliście, że dziś rano na rynkach obligacji obligacje greckie były wyceniane o 233 punkty bazowe wyżej niż obligacje niemieckie? Wiem, że większość z państwa na tej sali nawet nie wie, co to oznacza, a ci, którzy wiedzą, zrobią wszystko, żeby ten fakt zignorować. Możecie państwo nadal chować głowy w piasek, jeśli chcecie. Możecie ignorować rynki, jeśli chcecie, ale za jakiś czas rynki nie zignorują was.
Panie przewodniczący! W ciągu ostatnich 200 lat co najmniej sześć razy podejmowano próby stworzenia jednej waluty lub mechanizmów stałego kursu walutowego. Wszystkie zakończyły się niepowodzeniem, wszystkie przyniosły szkody ich uczestnikom i to samo ma miejsce w przypadku euro. Braki równowagi od dawna przepowiadane przez sceptyków teraz zaczynają się boleśnie ujawniać. Konkurencyjność Włoch legła w gruzach. Hiszpania znalazła się w sytuacji byka podczas korridy: dumna i silna na początku, ale na koniec wykrwawiająca się w piasku na śmierć. Niedawne zamieszki w Grecji mają ścisły związek z bezrobociem wynikającym z przeszacowanego euro. Rozziew pomiędzy wartością obligacji greckich i niemieckich osiągnął niespotykane wcześniej rozmiary - ponad 200 punktów bazowych.
Rynki spekulują na załamanie się euro. My w Wielkiej Brytanii możemy tylko dziękować niebiosom, że zachowaliśmy naszą własną walutę i nie zmierzamy wraz z całą strefą euro powoli w kierunku katastrofy. Wszystkiego najlepszego, euro!
na piśmie. - Dziesiąta rocznica głosowania nad wnioskiem przedstawionym Parlamentowi w imieniu Rady Ministrów przez Gordona Browna (ówczesnego przewodniczącego Rady), zakładającym zamrożenie kursów walutowych na poziomie obowiązującym w tamtym dniu i stworzenie euro, jest okazją do świętowania dziesięciu lat pomyślności, stabilności i siły jednej z obecnie dwóch czołowych walut na świecie.
Obecny kryzys gospodarczy pogłębiłby się wskutek zamieszania na rynkach walutowych, gdybyśmy nadal mieli pesety, liry, drachmy itd. jako odrębne waluty, których kursy wobec siebie wzajemnie znacznie by się wahały. Euro stało się ostoją stabilności dla członków jego strefy, czego przykładem są skrajnie odmienne przypadki Islandii i Irlandii.
Ta rocznica jest także okazją do dyskusji, czy gospodarcza przyszłość Wielkiej Brytanii w perspektywie długoterminowej wiąże się z jej członkostwem w strefie euro. Oczywiście, Wielka Brytania może na krótką metę funkcjonować poza tą strefą, ale z upływem czasu staniemy w obliczu przegranej: utrudnieniem dla naszych przedsiębiorstw na rynku europejskim są koszty wymiany i koszty zabezpieczeń, których ich konkurenci na tym rynku nie muszą ponosić; a inwestorzy inwestujący w rynek europejski będą woleli działać w obszarze głównej waluty niż w obszarze mniejszym.
Uroczyste posiedzenie Parlamentu Europejskiego dla uczczenia dziesiątej rocznicy powstania unii gospodarczej i walutowej (UGW) w okresie poważnego kryzysu w kapitalistycznym systemie jest powtórzeniem kolejnych rezolucji i sprawozdań Parlamentu Europejskiego na ten sam temat i jest jedynie następną próbą osłodzenia gorzkiej pigułki, jaką są działania wymierzone przeciwko zwykłym obywatelom, czy też antypracownicza polityka UE, która po upadku socjalizmu doprowadziła do uchwalenia traktatu z Maastricht i jego zmasowanego ataku na prawa pracownicze i wolności.
UGW, ustanowienie Europejskiego Banku Centralnego i wprowadzenie euro są koniecznymi ogniwami w łańcuchu kapitalistycznej restrukturyzacji wspieranej przez kapitał w celu obrony przed roszczeniami pracobiorców i zachowania jego dochodowości poprzez wzmożoną eksploatację klasy pracowniczej i zwykłych obywateli.
Argumenty o stabilności cen, obniżającej się inflacji i ochronie gospodarek przed ryzykiem i skutkami kryzysu okazały się przebrzmiałe. UGW chroni zyski monopoli i ułatwia prywatyzację i łączenia.
W minionym dziesięcioleciu pracobiorcy doświadczyli kurczenia się ich dochodów, pogarszania się stosunków przemysłowych, niknięcia ich praw z ubezpieczeń oraz pogarszania się jakości świadczeń zdrowotnych i edukacyjnych i przekształcania ich w sprywatyzowane towary.
Pracobiorcy odrzucają europejską jednokierunkową drogę i jej zwolenników, a także strategię lizbońską i traktat lizboński, i walczą przeciwko UGW i samej UE na rzecz wzmocnienia znaczenia zwykłych obywateli i rozwoju gospodarki ukierunkowanej na nich.
W debacie dotyczącej euro chcę zwrócić uwagę na trzy negatywne strony jego funkcjonowania.
1. Trzy kraje członkowskie będące poza strefą euro (Anglia, Szwecja, Dania) od momentu wprowadzenia tej waluty tj. od roku 2002 do roku 2007 włącznie rozwijały się szybciej niż kraje należące do strefy euro. DNB w tych krajach wzrastał prawie dwukrotnie szybciej niż średnio w strefie euro, a stopa bezrobocia była niższa.
2. Walka ze skutkami obecnego kryzysu finansowego, a w konsekwencji i gospodarczego, jest wyraźnie skuteczniejsza w tych krajach niż ta prowadzona w strefie euro. Banki centralne Anglii, Szwecji i Danii bardzo szybko wyraźnie obniżyły stopy procentowe, zapewniając jednocześnie płynność bankom komercyjnym. Wydaje się także, że skuteczniejsza będzie polityka fiskalna prowadzona przez te kraje niż polityka fiskalna w strefie euro.
3. Nowe kraje członkowskie przygotowujące się do wejścia do strefy euro maja spełnić wiele kryteriów monetarnych i fiskalnych na 2 lata przed wejściem do tej strefy. Niektóre z tych kryteriów są wzajemnie sprzeczne, jak np. konieczność obecności w systemie ERM 2 - a więc utrzymywania odchyleń kursu waluty krajowej wobec euro w korytarzu wahań +/- 15% - i jednocześnie utrzymania niskiego poziomu inflacji. Przeciwdziałanie presji na dewaluację waluty krajowej oznacza konieczność interwencji banków centralnych, a więc wprowadzenie do obiegu większej ilości pieniądza krajowego, co w oczywisty sposób zwiększa presję inflacyjną. Chcąc zachęcić nowe kraje członkowskie, KE powinna zastanowić się nad wyeliminowaniem tej oczywistej sprzeczności.
Panie przewodniczący, panie i panowie! Europejska unia gospodarcza i walutowa zaczęła funkcjonować 1 stycznia 1999 r., kiedy to jedenaście państw członkowskich UE przyjęło jednocześnie jedną walutę. Euro skończyło 10 lat 1 stycznia 2009 r. W tym samym dniu Słowacja została 16. państwem używającym tej waluty.
Jak powiedział w swoim przemówieniu w Parlamencie pan prezes Juncker, euro jest zdecydowanie "kotwicą stabilności”. To fakt, z którego państwa pozostające poza strefą euro właśnie boleśnie zdały sobie sprawę.
Chociaż dziesiątą rocznicę euro przyćmiły niepokoje związane z możliwym pogłębieniem się recesji, wierzę w zdolność strefy euro do podźwignięcia się z kryzysu. Będzie to jednak wymagało znacznych wysiłków ze strony Unii. Zgodnie z ostatnimi szacunkami efekty uzgodnionego pakietu bodźców stanowić będą znacznie poniżej 1,5% produktu krajowego brutto przewidywanego dla tej strefy. Zgodnie z aktualnymi szacunkami wyniosą one około 0,6%. Potrzebny jest tu dodatkowy bodziec.
Euro jest niekwestionowanym sukcesem, ale nie byłoby nim gdyby nie stale podejmowane wysiłki. Teraz musimy wzmocnić rolę Europy w zakresie nadzoru nad rynkami finansowymi. Musimy trzymać się podstawowych zasad i kryteriów unii gospodarczej i walutowej.
1 stycznia 2009 r. euro stało się oficjalną walutą Słowacji. Począwszy od tego dnia dwuramienny krzyż na trzech wzgórzach ze słowackiej flagi pojawia się również na monetach o nominale jednego i dwóch euro, i wszedł do obiegu w całej strefie euro.
Ten dzień to historyczna chwila w dziejach Słowacji; my, Słowacy, jesteśmy ogromnie dumni z tego, że jesteśmy pierwszym krajem z byłego bloku socjalistycznego, który wprowadził euro w tym symbolicznym roku dziesięciolecia strefy euro.
Doceniam fakt, że obecny rząd słowacki kontynuował wysiłki podjęte przez Mikuláša Dzurindę, którego gabinet jesienią 2004 roku przyjął plan zakładający zastąpienie korony europejską walutą i wyznaczył jako termin docelowy początek 2009 roku.
Wydaje mi się, że wypada tutaj na forum Parlamentu Europejskiego podziękować narodowi słowackiemu, ponieważ to on, jako główny uczestnik obfitujących w wyzwania, ale jednocześnie koniecznych "reform Dzurindy”, wytrwał i pomógł Słowacji stać się odnoszącym sukcesy europejskim krajem.
Począwszy od 1 stycznia 2009 r. euro będzie już na co dzień łączyć naród słowacki z Unią.
Wprowadzenie wspólnej europejskiej waluty 10 lat temu zakończyło proces, którego implikacje sięgają daleko poza sam sektor gospodarczy. Finalizacja procesu tworzenia unii gospodarczej i walutowej była wyrazem zaangażowania państw członkowskich w zabezpieczenie gospodarczej i politycznej jedności Unii Europejskiej.
Sukces euro oznacza zatem sukces w realizacji procesu budowania podmiotu, którego celem ma być wspieranie europejskich wartości na szczeblu międzynarodowym i potwierdzenie roli Unii Europejskiej jako znaczącego uczestnika w relacjach biznesowych i finansowych w gospodarce światowej.
Jestem przekonany, że korzyści, jakie przynosi przyjęcie euro, w tym stabilność makroekonomiczna, znaczne ograniczenie wahań, wspieranie tworzenia nowych miejsc pracy, a także wspomaganie wzrostu zdolności produkcyjnych - a to wszystko dzięki wzmocnieniu odporności na wstrząsy zewnętrzne - usprawiedliwiają wszystkie wysiłki, jakie podejmują nowe państwa członkowskie, a zwłaszcza Rumunia, z zamiarem jak najszybszego spełnienia kryteriów konwergencji i przyłączenia się do strefy euro.
Odkąd euro zostało wprowadzone 1 stycznia 1999 r., jedna waluta udowodniła pod wieloma względami, że jest ważnym czynnikiem stabilności gospodarki unijnej. Jedna waluta jest nade wszystko siłą napędową wymiany na szczeblu europejskim: zniknięcie kursów wymiany walut w krajach strefy euro stanowi istotną i widoczną korzyść dla obywateli, a ponadto wspomaga mobilność w ramach UE.
Poza oczywistymi korzyściami euro okazało się także kotwicą w czasach finansowego kryzysu. Tylko znacząca waluta używana przez wiele państw członkowskich i gospodarek krajowych jest w stanie amortyzować poważne skutki zapaści gospodarczej. Unia walutowa oznacza możliwość zastosowania mechanizmów dźwigni makroekonomicznych na szczeblu międzynarodowym i aktywnego reagowania na kryzys finansowy.
I wreszcie euro jest także symbolem europejskiej integracji i długiej drogi, jaką przebyły już razem narody Europy. Unia walutowa jest kolejnym logicznym krokiem następującym po unii gospodarczej i powinna również utorować drogę do głębszej integracji europejskiej.
Blisko rok temu, obchodząc dziesiątą rocznicę utworzenia Europejskiego Banku Centralnego (EBC) i europejskiej unii gospodarczej i walutowej (UGW), podkreślaliśmy fakt, że: "W ciągu dziesięciu lat swego istnienia UGW odniosła spektakularny sukces”.
Myślę, że ocena ta jest całkowicie trafna, jako że wierzę mocno w znaczenie solidarności, jaką państwa członkowskie powinny wykazać w ich wspólnych działaniach na rzecz zwalczania skutków kryzysu finansowego i zmniejszenia niekorzystnego oddziaływania światowego kryzysu gospodarczego. Europa jest w najbardziej niebezpiecznej sytuacji gospodarczej od czasów zakończenia II wojny światowej. W tym kontekście obchody dziesiątej rocznicy wprowadzenia euro muszą skierować naszą uwagę na największe przedsięwzięcia w ramach integracji europejskiej.
Wprowadzenie jednej europejskiej waluty oraz ustanowienie UGW były wspólnymi decyzjami podjętymi dzięki harmonizacji i solidarności opartej na europejskich wartościach. Właśnie takiego podejścia potrzebujemy również w tym roku, aby opracować i pomyślnie wdrożyć środki mające na celu zwalczanie kryzysu finansowego. Konkurencyjność Europy musi zostać utrzymana w strefie euro i wzmocniona w państwach członkowskich przygotowujących się do wejścia do niej. Ponadto różnorakie interesy członków UGW muszą ustąpić miejsca wspólnym interesom gospodarczym Unii Europejskiej.
(IT) Pani przewodnicząca, panie i panowie! To dla mnie ogromna przyjemność przemawiać w tej wspaniałej Izbie parlamentarnej, w której tak liczną reprezentację ma wszystkie 27 państw członkowskich. Rzadko mam okazję przemawiać do tak licznego grona.
Mam przy tej okazji sposobność wyjaśnienia, dlaczego głosowałem za przyjęciem sprawozdania pana posła Beldera w sprawie stosunków gospodarczych i handlowych z Bałkanami Zachodnimi. Całkowicie popieram unijne wysiłki mające na celu ułatwienie tym państwom bałkańskim przystąpienia do Unii Europejskiej. Uważam, że ważne jest zwiększenie dotychczasowej pomocy gospodarczej i zacieśnianie relacji między państwami bałkańskimi a Europą, rozwijanie turystyki i umożliwienie wszystkim bałkańskim obywatelom, starym i młodym, życia w lepszych warunkach niż do tej pory.
Pani przewodnicząca! Na wstępie pragnę odnotować fakt naciśnięcia przeze mnie niewłaściwego guzika w trakcie głosowania nad sprawozdaniem pani poseł McGuinness. W rzeczywistości całkowicie popieram sprawozdanie pani poseł McGuinness w sprawie bezpieczeństwa żywnościowego - wyjaśnię to później ze służbami.
Zgadzam się w szczególności ze stwierdzeniem, że powinniśmy dostosować WPR w taki sposób, aby uwzględnić obawy w zakresie bezpieczeństwa oraz to, że rolnicy potrzebują stabilnego otoczenia politycznego, tak by mogli planować swoją działalność na przyszłość. Nie możemy mieć pewności, lecz z pewnością musimy mieć określony stopień stabilności.
Ponadto zgadzam się z tym, że sam rynek nie jest w stanie zapewnić producentom bezpieczeństwa dochodów oraz przychylam się do żądania szczegółowej oceny skutków, w szczególności w zakresie implikacji dla bezpieczeństwa żywnościowego. Jeżeli spojrzymy na poszczególne propozycje UE, na przykład dotyczące ochrony roślin, okaże się, że i tu potrzebujemy odpowiedniej oceny skutków, która musi uwzględniać bezpieczeństwo żywnościowe.
Pani przewodnicząca! Chciałabym podziękować kolegom za ich przychylność wobec tego sprawozdania oraz pani poseł Marian Harkin za jej słowa poparcia.
Sprawozdanie przedstawia wyraźnie sformułowany pogląd tej Izby na politykę rolną, nie tylko na szczeblu europejskim, lecz również na szczeblu światowym. W szczególności - co bardzo ważne - zawiera ono postulat ponownego skupienia uwagi na polityce rolnej w rozwijającym się świecie poprzez przekazywanie pomocy tym, którzy są w stanie produkować żywność lokalnie. Uważam, że kwota jednego miliarda euro, którą Unia Europejska przekaże na ten cel, stanowi krok we właściwym kierunku.
Oczywiście poparłam własne sprawozdanie. Uważam, że stanowi ono strategiczny dokument sugerujący sposób traktowania rolnictwa przez Izbę w przyszłości. Chociaż bezpieczeństwo żywnościowe zniknęło z politycznej agendy, nie zniknął problem 30 tysięcy umierających codziennie z głodu i niedożywienia.
Pani przewodnicząca! Jestem pani wdzięczny za danie mi możliwości wyjaśnienia, dlaczego wstrzymałem się od głosu w trakcie głosowania nad sprawozdaniem pani McGuinness. Skupia się ono na bardzo istotnym aspekcie Unii Europejskiej, czyli bezwzględnej konieczności zapewnienia dostaw żywności tym, którzy głodują lub tym, którzy nie mają właściwego zaopatrzenia w żywność. Nikt tego nie kwestionuje i oczywiście ja również tego nie robię. Lecz problem ze sprawozdaniem polega moim zdaniem na tym, że odnosi się ono do wspólnej polityki rolnej, a nie podejmuje problemu pilnej potrzeby dalszych reform tej polityki.
Nie służy to dobrze obywatelom Europy; nie służy to dobrze brytyjskim rolnikom. Dopóki nie zdejmiemy tego ciężaru z barków europejskich podatników, będziemy borykać się z trudnościami. Mimo że cele sprawozdania są słuszne, obawiam się, że pomija ono sedno problemu.
(PL) W pełni popieram większość postulatów i stwierdzeń zawartych w przyjętym przed momentem raporcie pani McGuinness. Gwałtowne wahania cen produktów żywnościowych będą coraz częściej występować na rynku światowym, co będzie miało swoje negatywne konsekwencje.
Wzrost cen najbardziej odczuwają rodziny o najniższych dochodach, które przeznaczają znaczną część swojego budżetu właśnie na żywność. To właśnie im należy się pomoc: osobom najbardziej potrzebującym zarówno w krajach rozwijających się, jak i w Unii Europejskiej. Zgadzam się, że WPR powinna zostać dostosowana do nowych realiów, aby lepiej uwzględniać problemy w zakresie bezpieczeństwa żywnościowego. Dlatego należy sprzeciwiać się likwidacji instrumentów zarządzania rynkiem i obniżeniu poziomu wydatków Unii na rolnictwo w przyszłej perspektywie finansowej.
Dobrym pomysłem jest powołanie międzynarodowego obserwatorium cen produktów rolnych, czynników produkcji w ramach FAO po to, aby nadzorować te dane w skali światowej i aby móc szybko reagować na wahania. Myślę, że należy także rozważyć stworzenie światowego systemu gromadzenia zapasów żywności.
Pani przewodnicząca! Jestem pani wdzięczny za umożliwienie mi wyjaśnienia, dlaczego wstrzymałem się od głosu w głosowaniu nad tym sprawozdaniem.
Myślę, że większość osób w tej Izbie, niezależnie od reprezentowanej opcji politycznej, zgodzi się, że bezpieczeństwo żywnościowe jest bardzo ważne. Problem polega na tym, że nie zgadzamy się co do tego, czym jest bezpieczeństwo żywnościowe. Dla wielu z nas bezpieczeństwo żywnościowe polega na zapewnieniu, aby ludzie na całym świecie mieli wystarczająco dużo żywności - niezależnie od tego skąd pochodzą. Dla innych jest ono usprawiedliwieniem protekcjonizmu. Bezpieczeństwo żywnościowe oznacza dla nich wyłącznie żywność wytwarzaną w UE dla Europejczyków. Często słyszę termin "produkcja lokalna”. Słyszę jak ludzie powołują się na bezpieczeństwo żywnościowe jako wymówkę blokowania importu z innych części świata, pogrążając tym samym wysokiej jakości eksport z wielu mniej zamożnych krajów świata oraz skazując na ubóstwo coraz więcej rolników z biednych krajów.
Mówienie, że wspólna polityka rolna powinna być fundamentem bezpieczeństwa żywnościowego jest zdumiewającym stwierdzeniem, które należy zdecydowanie odrzucić.
Pani przewodnicząca! Zgadzam się z uwagami mojego wspaniałego kolegi pana posła Syeda Kamalla w tej kwestii. Wstrzymałem się od głosu z uwagi na dyscyplinę partyjną, lecz każdy wie, że bezpieczeństwo żywnościowe jest bardzo ważnym tematem dla nas wszystkich, dlatego też jestem zdeprymowany sposobem, w jaki ta Izba postępuje z tym problemem.
W tym konkretnym sprawozdaniu - za przyjęciem którego, jak sądzę, wszyscy głosowaliśmy - wspominamy problem, który chwilę później mieliśmy na siebie ściągnąć, głosując za przyjęciem dyrektywy w sprawie środków ochrony roślin. Właśnie naruszyliśmy europejskie bezpieczeństwo żywnościowe. Około trzy minuty po tym, jak głosowaliśmy za przyjęciem tego sprawozdania, upewniliśmy się, ogólnie rzecz biorąc, że nasi rolnicy nie będą w stanie wyprodukować wystarczająco dużo żywności dla naszego kontynentu w przyszłości. Uważam to za kuriozum. Szkoda, że nikt więcej nie czyta niektórych omawianych tu sprawozdań.
Pani przewodnicząca! Jedną z największych trosk, również z punktu widzenia światowego bezpieczeństwa żywnościowego, jest zapewnienie wystarczającej, zrównoważonej produkcji żywności i bezpieczeństwa żywnościowego w tak zwanym rozwiniętym świecie, takim jak na przykład UE, dzięki czemu będziemy mogli eksportować nadwyżki produkcji i zapobiegniemy naszemu wzajemnemu zwalczaniu się jako konkurentów na światowych rynkach żywności, a tym samym unikniemy wzrostu cen w regionach, które nie mają klimatu, gleb, know-how oraz środków inwestycyjnych do produkcji własnej żywności.
Musimy być bardzo ostrożni wytyczając kierunki naszej polityki i zapewnić, abyśmy reagowali na konieczność zrównoważonej produkcji żywności nie tylko środowiskowo lecz również globalnie.
(SK) Głosowałem za przyjęciem sprawozdania w sprawie wspólnej polityki rolnej oraz światowego bezpieczeństwa żywnościowego, ponieważ jest ono poświęcone postulatom, które nieustannie wysuwam w Parlamencie Europejskim jako kwestie priorytetowe.
Pierwszy postulat dotyczy obniżenia kosztów ponoszonych przez producentów, co doprowadzi do zwiększenia konkurencyjności na świecie. Drugi to zmniejszenie niestabilności rynków żywności, szczególnie poprzez zwiększenie zapasów. Trzeci postulat dotyczy zapobiegnięcia obniżaniu się rangi społecznej rolnictwa poprzez podnoszenie świadomości opinii publicznej jego niepowtarzalnej i niezastąpionej roli. Czwarty dotyczy położenia kresu chaotycznemu funkcjonowaniu wspólnej polityki rolnej (WPR) poprzez systemowe zorganizowanie tej polityki i skupienie jej na celach długoterminowych. Piąty i ostatni postulat to konieczność powstrzymania degradacji rolnictwa w nowych państwach członkowskich spowodowanej dyskryminacyjnymi zasadami WPR, przy jednoczesnym wspieraniu wykorzystania zmarnowanego potencjału rolniczego tych krajów - nowych państw członkowskich.
Pani przewodnicząca! Docieramy do istoty tej całej Unii Europejskiej. Zatwierdzamy tu większe kwoty przeznaczone na próby przekonania opinii publicznej do głosowania za nieszczęsnym traktatem lizbońskim. Opinia publiczna Republiki Irlandii całkowicie jasno powiedziała - gdy dano jej tę szansę - że nie chce tego traktatu. Gdyby również Brytyjczycy otrzymali taką szansę - a powinni byli ją otrzymać, ponieważ obiecał im to w ostatnich wyborach powszechnych rząd Partii Pracy - również głosowaliby w znacznej większości za odrzuceniem tego traktatu.
To przesłanie powinno być jasno i wyraźnie usłyszane w Unii Europejskiej: ludzie nie chcą traktatu lizbońskiego. Ludzie nie chcą większej kontroli Brukseli i Strasburga. Ludzie chcą, aby decyzje istotne z ich punktu widzenia były podejmowane przez ich własne rządy i ich własne organy ustawodawcze. Dopóki przekaz ten nie zostanie usłyszany, będziemy wydawać coraz więcej pieniędzy podatników, aby przyciągnąć ludzi do urn, pod pretekstem przekonywania ich do zmiany zdania. Lecz oni nie zmienią swojego zdania.
Pani przewodnicząca! Po pierwsze chciałabym oświadczyć, że uważam to sprawozdanie za doskonałe. Ciągle mówimy o zbliżeniu UE do obywateli oraz o tym, że nasz unijny projekt nie może mieć dalszego ciągu bez zaangażowania obywateli UE.
Istnieją dwa rodzaje demokracji: demokracja reprezentacyjna, którą mamy w tej Izbie, oraz partycypacyjna, której dotyczy sprawozdanie. Ważne jest jednak zrozumienie, że dialog obywatelski jest dwustronny. Jest oparty na wzajemności. Dlatego obawy oraz pomysły zgłaszane przez obywateli muszą być uwzględniane przez instytucje UE. Myślę, że doskonałym tego przykładem jest milion podpisów pod petycją na rzecz obrony praw osób niepełnosprawnych oraz pod dokumentem dyskutowanym obecnie w tym Parlamencie.
Nie zgadzam się z przedmówcą, ponieważ uważam, że przyjęcie przez nas traktatu lizbońskiego da nam szansę zbliżenia obywateli do UE w znacznie bardziej korzystny sposób. Nasza rola w tej Izbie polega na zapewnieniu, aby po przyjęciu traktatu lizbońskiego funkcjonował on skutecznie.
Pani przewodnicząca! Wiele można wydedukować z tytułu tego sprawozdania: "Perspektywy rozwijania dialogu obywatelskiego w ramach Traktatu z Lizbony”. Nic nie szkodzi, że - jak trzeba regularnie przypominać tej Izbie - traktat z Lizbony nie został przyjęty. Został on trzykrotnie odrzucony w swych kilku różnych wersjach przez 55% głosujących Francuzów, 62% głosujących Holendrów oraz przez 54% głosujących Irlandczyków.
Skupmy się raczej na budzącym skojarzenia z orwellowskim ministerstwem miłości aspekcie tytułu "Perspektywy rozwijania dialogu europejskiego”. Zwykli głosujący obywatele, nieobeznani ze specyficzną idiomatyką Unii Europejskiej, mogą dziś nie zrozumieć tych słów tak, jak rozumiemy je my w tej Izbie: jako tworzenie nowego budżetu propagandy mającej na celu próbę przekonania ludzi do zmiany ich zdania.
Muszę powiedzieć, że nie każde euro znajdujące się w skarbcu Europejskiego Banku Centralnego posłuży do przekonania ludzi do tej z gruntu niewłaściwej koncepcji.
Z definicji dialog obejmuje dwie strony. UE musi nie tylko mówić, lecz także słuchać. Oznacza to, że Traktat powinien zostać poddany pod referendum. Pactio Olisipiensis censenda est!
Pani przewodnicząca! Jestem pani wdzięczny za umożliwienie mi wyjaśnienia mojego sposobu głosowania nad tym sprawozdaniem.
Kiedy przeczytałem tytuł sprawozdania: "Dialog obywatelski w ramach Traktatu z Lizbony”, przypomniało mi się stwierdzenie Mahatmy Gandhiego. Kiedy zapytano go o cywilizację Zachodu, powiedział, że "to byłby niezły pomysł”. Kiedy zatem przeczytałem tytuł sprawozdania "Dialog obywatelski w ramach Traktatu z Lizbony”, pomyślałem: "to byłby niezły pomysł, nieprawdaż?”. Gdybyśmy tylko mieli dialog obywatelski. Gdybyśmy tylko mieli dwustronny dialog. Jeden z przedmówców powiedział, że dialog jest w znacznym stopniu procesem dwukierunkowym, lecz gdy przyjrzymy się finansowaniu niektórych organizacji społeczeństwa obywatelskiego w celu promowania traktatu z Lizbony, dostrzeżemy, że są wśród nich jedynie organizacje w pełni oddane propagowaniu tego z gruntu niedemokratycznego traktatu. Jak wiele organizacji sprzeciwiających się traktatowi będzie finansowanych lub jak wiele z nich zostanie dopuszczonych do prowadzenia działalności promocyjnej? Nie ma dwustronnego dialogu i dlatego obywatele UE - jeśli tylko uzyskają taką szansę i będą zapytani o traktat z Lizbony - opowiedzą się za jego odrzuceniem.
Pani przewodnicząca! Dziękuję za cierpliwość, którą okazuje pani w tej Izbie. Chciałem rozwinąć tę myśl, lecz zbyt wiele rzeczy mam dziś do powiedzienia, jestem tak podekscytowany wszystkimi głosowaniami, które odbywają się dziś w tej Izbie. Tak! Wspólna polityka rybołówstwa; tak, pomówmy o zrównoważonym rozwoju - ale przecież te dwie kwestie są z gruntu ze sobą sprzeczne. Jeżeli chcemy rozstrzygnąć kwestie związane z polityką zrównoważonego zarządzania rybołówstwem, musimy skierować naszą uwagę ku prawom własności i rozwiązaniom rynkowym. Spójrzmy na państwa, w których rybakom nadaje się prawa zbywalne, które są przekazywane z pokolenia na pokolenie. To najlepszy sposób zapewnienia sobie zrównoważonych zasobów rybnych - a nie jakaś sztuczna komunistyczna metoda obejmująca centralne planowanie rybołówstwa. Przez stosowanie tej ostatniej metody mamy do czynienia z ogromnym trzebieniem zasobów rybnych, które w ostatecznym rozrachunku odbije się na nas wszystkich.
Zawiesimy teraz posiedzenie. Powrócimy do wyjaśnień sposobu głosowania po posiedzeniu formalnym.
Szanowny panie prezydencie Republiki Łotewskiej! Wszyscy z radością witamy dziś pana podczas pana pierwszej wizyty w Parlamencie Europejskim. Pragnę na wstępie podziękować panu, jako prezydentowi wciąż stosunkowo nowego państwa członkowskiego Unii Europejskiej, za przyjęcie zaproszenia Parlamentu Europejskiego do zabrania głosu na forum Izby dzisiaj, w dniu, w którym obchodzimy dziesiątą rocznicę euro, naszej wspólnej waluty. Dzień dzisiejszy jest pod każdym względem dniem premier, w pełnym znaczeniu tego słowa, gdyż to dziś właśnie po raz pierwszy na powitanie gościa posiedzenia plenarnego Parlamentu Europejskiego zabrzmiał europejski hymn.
Niech będzie mi wolno skorzystać z okazji i raz jeszcze wspomnieć dzisiaj historyczne znaczenie rozszerzenia Unii Europejskiej, które miało miejsce w roku 2004. Potrzeba było 60 lat, aby pański kraj powrócił do wolnej i demokratycznej Europy, a nasz kontynent się zjednoczył.
Obecnie żyjemy w pokoju, wolności i demokracji. Nasi obywatele cieszą się perspektywami, o jakich nasi przodkowie mogli tylko pomarzyć. Musi i powinno nas to napawać radością.
To prawda, że dziś przed Unią Europejską stoją nowe i poważne wyzwania. Odczuł to wyraźnie nawet naród łotewski, chociażby w wyniku kryzysu finansowego, który mocno dotknął też pański kraj, panie prezydencie. Kryzys gazowy pomiędzy Rosją a Ukrainą również budzi uzasadnione zaniepokojenie obywateli Łotwy.
To właśnie w czasach kryzysu rozumiemy wartość członkostwa w Unii Europejskiej opartej na zasadzie solidarności między jej narodami. W obecnym czasie kryzysu wszyscy odczuwamy potrzebę wspólnoty i współpracy między naszymi krajami i instytucjami europejskimi.
Razem jesteśmy silniejsi, razem możemy lepiej bronić naszych interesów i wartości na całym świecie. Dlatego też Parlament Europejski ma nadzieję, że traktat lizboński, który daje Unii Europejskiej większą zdolność działania w pokonywaniu tych poważnych wyzwań, wejdzie niebawem w życie.
W tym względzie zbliżające się czerwcowe wybory do Parlamentu Europejskiego są niezmiernie ważne, gdyż chcemy wspólnie kontynuować sukces europejskiego projektu pokoju i zjednoczenia, w demokratycznej Unii Europejskiej z Parlamentem Europejskim mającym kompetencje współdecyzyjne w niemal każdym obszarze.
Szczerze ufam, iż obywatele Łotwy - i wszystkich pozostałych państw członkowskich Unii Europejskiej - zrozumieją, że ich głos jest istotny, ponieważ daje im europejskie kompetencje w zakresie współdecydowania i w tym sensie wyraźnie zaznaczą swą obecność przy urnach w czasie nadchodzących wyborów do Parlamentu Europejskiego.
Panie prezydencie! Z wielką przyjemnością zapraszam pana teraz do zabrania głosu przed Parlamentem Europejskim. Raz jeszcze witam serdecznie w naszej Izbie.
Panie przewodniczący, panie i panowie! Dziękuję panu przewodniczącemu za miłe słowa wprowadzenia oraz zaproszenie do zabrania głosu przed wyłonionymi w drodze wyborów przedstawicielami narodów Europy. Ta możliwość jest dla mnie zaszczytem. Z wielką przyjemnością przemawiam przed Parlamentem Europejskim w ojczystym języku, zwłaszcza, że już od pięciu lat łotewski jest jednym z urzędowych języków Unii Europejskiej. Zwracam się do państwa dziś, gdy zbliża się do końca kadencja pierwszych łotewskich posłów do Parlamentu Europejskiego. Dziękuję państwu za znakomite wypełnianie swych obowiązków.
Drodzy przyjaciele! Bieżący rok 2009 to dla Łotwy rok bardzo ważny. Przed pięcioma laty Łotwa przystąpiła do Unii Europejskiej oraz NATO. Członkostwo w tych organizacjach międzynarodowych stało się dla Łotwy celem strategicznym po odzyskaniu niepodległości w roku 1991. Łotwa jasno wyraziła życzenie uczestnictwa w strukturach europejskich oraz transatlantyckich w zakresie gospodarki i bezpieczeństwa. Poszerzenie rodziny demokratycznych narodów europejskich w pierwszym dziesięcioleciu XXI wieku było wyrazem najbardziej dynamicznych zmian, które zaszły w Europie od czasu powstania Unii Europejskiej. Były to zmiany istotne. Do struktur europejskich przyłączyły się narody, które przez długi czas były od nich siłą odizolowane, mimo że wartości stanowiące sedno Unii Europejskiej historycznie były w tych narodach zakorzenione.
W dniu 18 listopada ubiegłego roku Łotwa świętowała dziewięćdziesiątą rocznicę proklamacji państwowości. Rocznica ta miała bardzo istotne znaczenie dla naszych obywateli. Była ona po raz kolejny okazją do podkreślenia naszej niezłomnej woli życia w niezależnym, wolnym i demokratycznym kraju. W akcie proklamującym Republikę Łotewską w 1918 roku czytamy, co następuje: "Wzywa się wszystkich obywateli, by podążyli z pomocą, niezależnie od pochodzenia etnicznego, gdyż na Łotwie gwarantowane są wszystkie prawa człowieka. Republika Łotewska jest demokratycznym i sprawiedliwym państwem, gdzie nie ma miejsca na ucisk i niesprawiedliwość ...”. Jestem bardzo dumny z tych słów. Trzydzieści lat przed przyjęciem Powszechnej deklaracji praw człowieka Republika Łotewska zadeklarowała przywiązanie do jej podstawowych wartości i zasad.
Łotwa zawsze czuła swą przynależność do Europy i utożsamiała się z jej wartościami, nawet gdy ona sama i inne narody Europy Środkowej i Wschodniej były długo przywiązane do państwa, w którym na wiele wartości patrzono przez szczególny pryzmat ideologii. Między krajami bloku wschodniego panował pokój, jednak ten pokój można porównać do spokoju więziennego dziedzińca. Zapewniała go obecność czołgów, represje i groźby. W ubiegłym roku, panie i panowie, zarówno państwu, jak i całej Europie o nieludzkim charakterze ideologii totalitarnej przypomniał film Edvīnsa Šnore'a pt. "The Soviet Story”. Mamy wspólną historię, jednak nasze losy potoczyły się odmiennie. Trzeba spojrzeć w przeszłość, aby się nawzajem zrozumieć i wspólnie patrzeć w przyszłość. Dlatego też pragnę podziękować Parlamentowi Europejskiemu za deklarację przyjętą 22 września ubiegłego roku proklamującą dzień 23 sierpnia Europejskim Dniem Pamięci Ofiar Stalinizmu i Nazizmu. Deklaracja ta przypomina narodom Europy o tych tragicznych wydarzeniach w historii Łotwy i całej Europy.
Pragnę dziś spojrzeć na historię o wiele bardziej współczesną. W tym roku minie pięć lat od przystąpienia Łotwy do Unii Europejskiej i NATO. Jaki był to czas dla Łotwy? Co uzyskał nasz naród? Jakie były osiągnięcia naszego narodu i jakie wyzwania wciąż nas czekają? Po pierwsze, aspiracja, by stać się częścią Europy była zachętą do umacniania w naszym społeczeństwie demokracji i stymulowała rozwoju demokratycznych instytucji. Wraz z przystąpieniem do Unii Europejskiej Łotwa zasygnalizowała determinację do kształtowania własnej przyszłości, determinację do budowania tej przyszłości na gruncie tożsamości europejskiej oraz naszych wspólnych wartości: wolności i demokracji, odpowiedzialności, rządach prawa i prawach człowieka, równości, tolerancji i dobrobycie. Po drugie, członkostwo w Unii Europejskiej przyczyniło się do poprawy klimatu inwestycyjnego na Łotwie. "Pieniądze europejskie”, które powszechnie nazywamy funduszami strukturalnymi Unii Europejskiej, stanowią istotną pomoc w rozwoju łotewskiej gospodarki. Po trzecie, możemy cieszyć się przywilejami, które daje swobodny przepływ osób. Swoboda przemieszczania się w strefie Schengen stała się powszechnie uznana i oczywista. Naturalnym zjawiskiem stały się nauka, praca i zdobywanie doświadczeń w innych państwach członkowskich Unii Europejskiej. Po czwarte, dzięki swobodzie przepływu towarów i usług otworzyły się nowe możliwości w działalności gospodarczej. Każdy przedsiębiorca i konsument może działać w wolnym środowisku bez granic i bez opłat celnych. Dla nas, żyjących w kraju o małym rynku wewnętrznym, jest to szczególnie ważne. Po piąte, i najważniejsze, łotewski głos słyszany jest w Europie, zaś głos europejski w świecie. Możemy być dumni, że dysponujemy takim wyjątkowym mechanizmem współpracy. Umożliwia on nam wszystkim wspólne poszukiwanie aktywnych rozwiązań w zakresie globalnych wyzwań, zmian klimatycznych i demograficznych, wzmacniania bezpieczeństwa energetycznego, problemów migracji, a w przypadku kryzysu finansowego, na skalę światową. Łotwa dysponuje obecnie nowymi instrumentami polityki gospodarczej, lecz należy podkreślić, że również istotnie wzrosła odpowiedzialność naszego kraju za wspólną przyszłość Europy, odpowiedzialność przed wszystkimi Europejczykami.
Spoglądając wstecz na nasze osiągnięcia, musimy również być krytyczni i przyznać się do popełnionych błędów. Po wejściu do Unii Europejskiej rząd łotewski spoczął na laurach; uznał, że zamierzony cel został osiągnięty. Nie zdawaliśmy sobie sprawy, iż jesteśmy dopiero na początku, a nie końcu tego procesu. Unia Europejska oferuje wspaniałe możliwości, jednak każdy naród i każde społeczeństwo musi samodzielnie z nich skorzystać. My na Łotwie nie wykorzystaliśmy ich wszystkich; nie zawsze mądrze wdrażaliśmy politykę spójności czy wykorzystywali możliwości finansowe, które nam oferowano. Nasze instytucje państwowe musiały się nauczyć funkcjonowania w Unii Europejskiej. Nie wykazaliśmy wystarczająco dużej determinacji, by przyjąć euro; to jeden z największych błędów, który popełniliśmy w procesie integracji europejskiej, a jego konsekwencje wyraźnie widać dzisiaj w sytuacji kryzysu finansowego.
Najbardziej nawet zatwardziali eurosceptycy muszą jednak przyznać, że bilans członkostwa Łotwy w Unii Europejskiej jest w ogólnym rozrachunku dodatni. Czy jest ktoś na Łotwie, kto pragnie powrotu do Europy z barierami celnymi pomiędzy krajami? Nie! Czy jest ktoś, kto chce czekać w kolejce na granicy, aby wjechać do sąsiedniego kraju? Nie! Czy jest ktoś, kto chciałby powrotu do świata z ograniczeniami swobodnego przepływu pracowników, ich kształcenia i zdobywania doświadczenia? Oczywiście, że nie! Nawet eurosceptycy szybko przyzwyczajają się do dobrych rzeczy i stają się jedynie sceptykami.
Panie i panowie! Pogorszenie sytuacji w systemie finansowym i gospodarce w ostatnich miesiącach nieodwracalnie zmieniło rolę i znaczenie rządów narodowych w procesach gospodarczych. Do chwili obecnej rynki finansowe mogły rozwijać się bardzo swobodnie. Przekonano nas, że do skutecznego zapewnienia rozwoju gospodarczego wystarczą prawa rynku. Wierzyliśmy, że w wyniku działania sił rynkowych porządek zapanuje samoistnie. I tak właśnie się dzieje. Rynek reguluje się sam. Obecny kryzys globalny dowodzi nam jednak, że nasze systemy finansowe i nasze gospodarki borykają się z problemami, których źródłem jest taki rynek, a przede wszystkim, że z powodu kryzysu cierpią zwykli ludzie. Bieg wydarzeń pod koniec ubiegłego roku pokazał nam, że istotne jest, aby rządy krajowe odgrywały aktywniejszą rolę w procesach gospodarczych. Poprzednie podejście, przysypianie za kółkiem zarządzania gospodarką, było nieodpowiedzialne. Niestety, zbudziliśmy się zbyt późno. Zdołaliśmy wprawdzie dostrzec przeszkodę - finansowe grzęzawisko - na drodze przed nami, jednak nie mamy możliwości jej wyminąć.
W tej sytuacji potrzebne jest podejście kompleksowe na szczeblu krajowym, europejskim i globalnym. W wymiarze światowym kluczowe znaczenie mają skoordynowane działania zmierzające do pobudzenia, wzrostu gospodarczego. Będzie to możliwe jedynie w drodze zaprojektowania nowej architektury i mechanizmów systemu finansowego. Konieczny będzie jego rygorystyczny nadzór, bez jednoczesnego ograniczania inicjatywy czy procesów rynkowych. Największym wyzwaniem będzie precyzyjne ustalenie tej równowagi. W wymiarze europejskim mamy istotną przewagę, gdyż możemy wdrożyć skoordynowane środki, podjąć jednolite działania i wypracować zrównoważone rozwiązanie. Cieszymy się z Europejskiego planu naprawy gospodarczej zaproponowanego przez Komisję. Stanowi on ważny krok przy wychodzeniu z grzęzawiska, w które obecnie zabrnęliśmy.
Poświęcę nieco dłuższą chwilę rozwiązaniom na szczeblu krajowym. Globalny kryzys finansowy nie oszczędził Łotwy. Zdaniem niektórych Łotwa przechodzi obecnie jedną z najbardziej dramatycznych akcji ratunkowych systemu finansowego we współczesnej historii Europy. W chwili obecnej Łotwa pracuje nad środkami zmierzającymi do pobudzenia gospodarki celem szybkiego i skutecznego ustabilizowania sytuacji finansowej i gospodarczej. Jest to zadanie trudne, jednak kryzys uda nam się pokonać jedynie wówczas, gdy będziemy widzieć jasno drogę wyjścia z niego, a nie mylić krótkofalowe rozwiązania z długofalową wizją rozwoju gospodarczego.
Pod koniec ubiegłego roku sześć partii politycznych zasiadających w parlamencie łotewskim, zarówno po stronie rządzącej, jak i opozycji, uzgodniło wspólne stanowisko w sprawie wsparcia planu stabilizacji gospodarczej, opracowanego przez rząd łotewski. Porozumienie to przewiduje, że specjalną uwagę należy zwrócić na monitorowanie sposobu wykorzystania pożyczki udzielonej Łotwie. Plan określa średniookresowe priorytety gospodarki łotewskiej: wsparcie eksportu, promocję wolnej i uczciwej konkurencji, istotną redukcję deficytu na rachunku bieżącym w saldzie płatności oraz wprowadzenie waluty euro w roku 2012. Wejście do strefy euro stało się jednym z najważniejszych celów strategicznych naszego narodu. Ważne jest, by w tej sytuacji Łotwa nie została pozostawiona sama sobie. Pomocy w przezwyciężeniu bieżących problemów udzielają nam obecnie nie tylko międzynarodowe instytucje finansowe, lecz również instytucje Unii Europejskiej oraz narody Europy. Łotwa jest wdzięczna za ten wyraz solidarności.
Panie i panowie! W wyniku każdego rozszerzenia Unia Europejskiej nie tylko zyskała nowe państwa członkowskie, ale również na liście priorytetów pojawiły się nowe akcenty, między innymi w zakresie unijnej polityki zagranicznej. Przystąpienie Łotwy do Unii Europejskiej miało miejsce w czasie opracowywania europejskiej polityki sąsiedztwa, jej celów, zasad oraz mechanizmów wykonawczych. Od tamtego czasu obserwujemy coraz więcej działań w ramach polityki zagranicznej Unii Europejskiej, skierowanych do jej wschodnich sąsiadów. Dzieje się tak dzięki zaangażowaniu i doświadczeniom nowych państw członkowskich. Łotwa zawsze postrzegała relacje sąsiedzkie w szerszym wymiarze. Łotwa w dalszym ciągu będzie odgrywać aktywną rolę w określaniu i realizacji tej polityki w przyszłości.
Polityka ta nie jest jedynie kwestią stosunków Unii Europejskiej z poszczególnymi państwami, to znaczy krajami, z którymi dzieli granicę lądową czy morską. W kontekście tej polityki musimy zająć się miejscem i rolą Unii Europejskiej w świecie. Wraz z innymi podobnie myślącymi krajami Łotwa aktywnie zachęca do bliższego zaangażowania się Unii Europejskiej w sąsiadujący z nią region wschodni. Pojawiła się nowa inicjatywa polityczna zwana "partnerstwem wschodnim”, której celem jest przekształcenie wspólnej polityki sąsiedztwa UE i dostosowanie jej do specyficznych cech tego regionu, a tym samym uaktywnienia tego procesu i prowadzenia go w sposób odważny i ambitny. Łotwa odnotowuje z radością propozycje Komisji Europejskiej w tym zakresie. W praktyce partnerstwo wschodnie musi przyczyniać się do wzmacniania politycznych i gospodarczych relacji pomiędzy Unią Europejską a państwami tego regionu, jak również intensyfikacji współpracy pomiędzy tymi państwami. W pracach nad partnerstwem wschodnim należy zwrócić uwagę na zasadę zróżnicowania, indywidualną ocenę oraz indywidualne podejście względem każdego z partnerów. Każde z tych państw podąża własną ścieżką rozwoju. Są takie, które chciałyby widzieć siebie w Unii Europejskiej i takie, które wybrały dla siebie inne cele. Nasza polityka odniesie sukces jedynie wtedy, gdy będziemy potrafili pracować wspólnie ze wszystkimi państwami tego regionu, w razie potrzeby pomagając im w jej zrozumieniu. Otrzymałem również pozytywne sygnały w związku z poszerzeniem i pogłębieniem współpracy w czasie wizyty, którą złożyłem w krajach Azji Środkowej w październiku ubiegłego roku, kiedy to odwiedziłem Kazachstan, Uzbekistan i Turkmenistan. Łotwa będzie w dalszym ciągu czynnie wspierać europejską politykę sąsiedztwa oraz odgrywać aktywną rolę w jej realizacji. Każdy europejski naród ma własne doświadczenia historyczne i własne możliwości pracy nad naszym wspólnym projektem z korzyścią dla Unii Europejskiej. Szczególnym wkładem Łotwy w wymiar wschodni jest wzajemne zaufanie, które manifestuje się w naszych dwustronnych stosunkach zakorzenionych we wspólnym okresie historii, oraz kompetencje zrodzone z tego zaufania. Na Łotwie spoczywa obowiązek skorzystania z tych szczególnych okoliczności, które mogą zniknąć w ciągu kolejnych dziesięciu lat. Po upływie kilku dziesięcioleci z perspektywy Wschodu Łotwa będzie po prostu jednym z państw członkowskich Unii Europejskiej, a nie furtką do Europy. Wykorzystując tę przewagę, Łotwa będzie utrzymywać aktywny dialog polityczny celem zachęcania do lepszego zrozumienia Unii Europejskiej i jej wartości w państwach sąsiadujących, a tym samym wyjaśnienia celów europejskiej polityki sąsiedztwa i partnerstwa wschodniego. Przyniesie to wzajemne korzyści i będziemy mieć możliwość wysłuchania, jak sąsiednie kraje postrzegają swe przyszłe relacje z Unią Europejską. Jestem przekonany, że interesom Europy najlepiej służyć będzie wczesna inauguracja partnerstwa wschodniego w czasie prezydencji sprawowanej przez Republikę Czeską.
Panie i panowie! Bardzo niedawno, w pierwszych dniach trwania prezydencji czeskiej, aktualna stała się kwestia bezpieczeństwa energetycznego. Kryzys finansowy i gospodarczy jest zjawiskiem cyklicznym, które rządzi się własnymi prawami. Kwestie dotyczące bezpieczeństwa energetycznego i zrównoważonych źródeł energii są jednak zawsze na liście politycznych priorytetów Europy i świata. Stają się one coraz pilniejsze. Bezpieczeństwo energetyczne ma wyraźny wymiar zewnętrzny. Oznacza to, iż zagadnienia tego nie można postrzegać w oderwaniu od sytuacji globalnej. Niedawne wydarzenia na Ukrainie oraz konflikt w Gruzji są tego dowodem. Jeszcze całkiem niedawno państwa członkowskie Unii Europejskiej uznawały, że kwestię energii należy rozstrzygać na szczeblu krajowym, a nie unijnym. Zeszłoroczne wydarzenia w sektorze energetyki, przerwy w dostawie energii, kurczenie się zasobów energetycznych oraz wahania cen pomogły państwom członkowskim Unii Europejskiej zrozumieć, że potrzebna jest wspólna polityka energetyczna. Na płaszczyźnie styczności energii i polityki naszym głównym zadaniem jest zapewnienie regularnych, wystarczających, opłacalnych, zrównoważonych i przyjaznych dla środowiska dostaw energii.
Muszą państwo przyznać, że w tej sferze Unia Europejska osiągnęła jedynie częściowy sukces. W pewnych kwestiach, których przykładem jest rozwój gospodarki energetycznej przyjaznej środowisku, założyliśmy na szczeblu europejskim ambitne cele, które teraz należy zacząć osiągać. W innych dziedzinach - dywersyfikacji źródeł energii na szczeblu europejskim i stworzenia jednolitego rynku energetycznego - jesteśmy na samym początku drogi. Wydarzenia ostatnich kilku dni, na przykład odcięcie dostaw gazu z Rosji, otworzyły nam oczy na konieczność znalezienia możliwie najszybszego rozwiązania na szczeblu paneuropejskim. Na nas wszystkich spoczywa odpowiedzialność wykorzystania tego wspólnego zrozumienia celem stworzenia prawdziwie zintegrowanego i zdywersyfikowanego europejskiego rynku energetycznego. Nie wolno nam dopuścić do tego, by nasza determinacja zniknęła wraz z topniejącym tej wiosny śniegiem. Kwestię bezpieczeństwa energetycznego można z powodzeniem rozstrzygnąć jedynie poprzez aktywny dialog na temat zasobów energetycznych z krajami tranzytowymi i dostarczającymi energię. Unia Europejska posiada instrumenty polityki zagranicznej konieczne do rozwiązania tej kwestii. Spoczywa na nas odpowiedzialność za ich stosowanie.
Kolejnym kierunkiem, w którym musimy podjąć poważne wysiłki, jest integracja bałtyckiego rynku energetycznego ze skandynawskim i środkowoeuropejskim rynkiem energetycznym. Integracja w rejonie bałtyckim jest niejednolita. Szybko rozwijają się w regionie handel i transport, jednak na rynku energii panuje stagnacja. W tym zakresie godną uwagi pracę wykonała Komisja Europejska. Jej inicjatywa zmierzająca do poprawy bezpieczeństwa energetycznego i solidarności energetycznej obejmuje również opracowanie planu wzajemnych połączeń dla bałtyckiego rynku energetycznego. Dzięki tej inicjatywie nastąpi stopniowe włączanie państw bałtyckich w jednolity europejski rynek energetyczny. Wysoko cenię sobie zaangażowanie Szwecji w strategiczne debaty dotyczące regionu Morza Bałtyckiego. Szwecja wkrótce będzie miała możność podjęcia działań w praktyce podczas swego przewodnictwa w Unii w drugiej połowie bieżącego roku. Jestem przekonany, że silne regiony od Morza Śródziemnego po Bałtyk składają się na silną Unię Europejską.
Panie i panowie! Pierwotny cel Unii Europejskiej - bezpieczeństwo i pomyślność ludów Europy - się nie zmienił. Zmieniło się natomiast otoczenie, w którym musimy zmierzać do tego celu. Globalna gospodarka jest powiązana znacznie bardziej niż pół wieku temu. Jednocześnie na światowej scenie pojawili się silni nowi gracze ekonomiczni. Jedynie przy spójnym, dalekowzrocznym i, co najważniejsze, wspólnym działaniu Unii Europejskiej możemy mieć nadzieję, że nie przegramy w tej globalnej konkurencyjnej konfrontacji. Tylko razem możemy spełnić obietnicę zapewnienia bezpieczeństwa i pomyślności naszym obywatelom. Tylko w ten sposób możemy osiągnąć cel, który poparli obywatele naszych narodów, oddając głos poparcia dla uczestnictwa w Unii Europejskiej.
Parlament Europejski już pokazał, że ma szeroką wizję przyszłości Unii Europejskiej. Dotyczy to szczególnie jego jednolitego i wyważonego podejścia do polityki rozszerzenia Unii. Dynamiczny rozwój Europy dał jej możliwość konkurowania na arenie światowej. Ten rozwój stanowi potencjał Europy, który musi ona wykorzystać tak, by Unia mogła, nawet za kilkadziesiąt lat, być równym partnerem gospodarczym szybko rozwijających się gospodarek Azji i Ameryki Łacińskiej. To właśnie państwo w szczególności, jako demokratycznie wybrani przedstawiciele narodów Europy, macie poczucie ogromnej odpowiedzialności za ten proces. Nie sposób również przecenić znaczenia roli Parlamentu Europejskiego w przybliżaniu projektu europejskiego naszym obywatelom oraz poszerzaniu jego demokratycznej legitymizacji. W przyszłości Parlament Europejski będzie odgrywał jeszcze ważniejszą rolę.
Istotne jest zjednoczenie z zachowaniem naszej wielopostaciowości i różnorodności. Ważna jest kontynuacja prac nad ulepszaniem Unii Europejskiej. Jest to zadanie, które podjąć muszą wspólnie wszyscy Europejczycy. Na tym polega nasza wspólna odpowiedzialność wobec Europy. Kluczowe znaczenie ma zapobieganie fragmentaryzacji Unii Europejskiej. Państwa członkowskie muszą poszukiwać rozwiązań i unikać rozwijania koncepcji Europy wielu prędkości. Powodem do zadowolenia jest porozumienie osiągnięte w ubiegłym miesiącu w Radzie co do dalszego wspierania traktatu lizbońskiego. Traktat lizboński stanowi prawny warunek w pełni skutecznego funkcjonowania Unii Europejskiej w przyszłości. Jedynie wdrażając zasady traktatu lizbońskiego, będziemy mogli w pełni wykorzystać pozytywny potencjał, który oferuje nowa zjednoczona Europa. Skuteczność działania traktatu lizbońskiego w praktyce zależy od woli politycznej państw członkowskich i instytucji oraz ich zdolności zjednoczenia się w realizacji celów Europy.
Panie i panowie! Do roku 2004 celem Łotwy było członkostwo w Unii Europejskiej. Od tamtego czasu kształtujemy cele Łotwy w kontekście celów europejskich. Nie możemy już postrzegać siebie w oderwaniu od Europy. Cele Łotwy możemy określać i realizować jedynie, jeśli odpowiadają one wspólnej wizji przyszłości Europy. Cele Europy są zaś osiągalne, jeśli odpowiadają wizji każdego państwa członkowskiego. Unię Europejską zbudowano na bazie wspólnych wartości i jako taką należy ją umacniać. Jedynie w drodze debaty publicznej można wyłonić wartości, które wszyscy uznajemy. Jedynie mówiąc jednym głosem, możemy uzgodnić wartości, które zamierzamy przyjąć obok tych, które leżą u podstaw Unii Europejskiej. Zadaniem wszystkich polityków, ale zwłaszcza przywódców Europy, jest określenie europejskich wartości i zainicjowanie debaty na ich temat.
Spójrzmy w przyszłość. Jak ja widzę Unię Europejską i Łotwę w dłuższej perspektywie czasowej? Powiedzmy w roku 2015? Świat gospodarczy po kryzysie podzielił się na kilka gospodarczych ośrodków władzy. Jednym z nich jest Unia Europejska. Europa będzie przejawiała wolę i zdolność do zachowania jedności, gdyż tylko w zjednoczonej formie da nam szansę wypełnienia naszych zadań. Ponadto Unia Europejska będzie wciąż otwarta dla wszystkich tych Europejczyków, którzy przyjmują jej wartości. Ta jedność w różnorodności będzie kluczem do rosnącego znaczenia roli Europy w świecie. Unia Europejska rozszerzy się, jednak nie utraci zdolności skutecznego działania. Unia Europejska będzie potrafiła zatroszczyć się o własne bezpieczeństwo oraz zapewnić stabilność u swych sąsiadów. Edukacja i kultura będą pomostem łączącym różne doświadczenia państw członkowskich Unii Europejskiej, a to pomoże odzyskać Europie czołową rolę w świecie w dziedzinie nauki i kultury. Nie będzie już starych i nowych, małych i dużych narodów europejskich. W Europie narody będą oceniane stosownie do osiągnięć, a nie na podstawie kryteriów geograficznych i geopolitycznych. Europa będzie zjednoczona, a ta jedność będzie zabezpieczona przez silne regiony, które choć będą bronić własnych interesów, będą również ściśle współpracować z innymi, a tym samym tworzyć sieć relacji w duchu dobrobytu i rozwoju w całej Europie. Każdy naród będzie wnosić wkład w ten rozwój odpowiednio do swych zdolności i szczególnej wiedzy.
Jaka będzie rola Łotwy w Unii Europejskiej w roku 2015? Będzie to czas, gdy Łotwa już otrząśnie się po kryzysie. Stolica Łotwy, Ryga, będzie jednym z kwitnących ośrodków bałtyckiego regionu gospodarczego. Łotewska gospodarka będzie bardziej zrównoważona, bardziej konkurencyjna i po transformacji strukturalnej. W roku 2015, po raz pierwszy w historii niepodległego państwa łotewskiego, będzie mu powierzone rozwiązywanie kwestii w skali europejskiej i globalnej jako państwu członkowskiemu przewodniczącemu Unii Europejskiej. Naszym wkładem na rzecz Europy będą nasze szczególne relacje z państwami objętymi partnerstwem wschodnim. Łotwa i nasz region będą mostem na Wschód, tak jak państwa basenu Morza Śródziemnego połączą oba wybrzeża tego morza. Nasza wizja otwartej Europy i nasze doświadczenie w integracji będą stymulować otwartość Europy.
Panie i panowie! Rok 2015 nie jest tak bardzo odległy; dzieli nas od niego zaledwie sześć lat. Przed stu laty łotewski poeta Rainis napisał: "To, co się zmienia, przetrwa”. Te słowa wciąż niosą mądre przesłanie. Jestem przekonany, iż Europa zasadniczo się zmieni. Będzie silniejsza w sferze gospodarczej, opieki społecznej i wzajemnej współpracy. Umocni swój system wartości. Europejczycy będą dumni z tego, że żyją w Europie a jednocześnie należą do własnego narodu. Jedność w różnorodności, rozwój, kultywowanie wartości oraz odpowiedzialność każdego obywatela względem własnego narodu i rodziny europejskiej jako całości, oto przyszłość Europy.
Panie i panowie! Miarą naszego sukcesu są rozwój i dobrobyt Europy. Tak oceniana będzie nasza praca. To jest nasza odpowiedzialność. Apeluję do państwa, jako do posłanek i posłów zasiadających w Parlamencie Europejskich, byście zachęcali Europejczyków do akceptacji naszych wspólnych celów i uświadomienia sobie, jak one będą wpływać na życie każdego Europejczyka we własnym domu. Wsparcie ze strony europejskich obywateli dla idei Europy stanowi najmocniejszą gwarancję przyszłości Europy. Dziękuję, panie i panowie, za waszą pracę w tej kadencji. Życzę państwu powodzenia w dalszej pracy oraz w kolejnych wyborach do Parlamentu Europejskiego.
Panie prezydencie! Niech mi będzie wolno podziękować panu w imieniu Parlamentu Europejskiego za wygłoszone przemówienie, za pańską europejską odwagę oraz europejską determinację. Oczywiście z radością usłyszeliśmy, że wysoko ocenia pan Parlament Europejski, zresztą słusznie.
Wciąż dobrze pamiętam, że w trakcie negocjacji akcesyjnych, w drugiej połowie lat dziewięćdziesiątych, Łotwa, Litwa i Słowacja pierwotnie były z nich wyłączone. To Parlament Europejski wezwał rządy do włączenia tych krajów do negocjacji. W rezultacie Łotwa, Litwa i Słowacja mogły zostać członkami Unii Europejskiej w dniu 1 maja 2004 roku.
Poruszył pan kwestię energetyczną, a ja bardzo zwięźle panu odpowiem. Mamy bardzo odpowiedzialnego komisarza, w osobie pańskiego rodaka, Andrisa Piebalgsa, który dobrze się spisał w ubiegłym tygodniu oraz w czasie konfliktu gazowego z Rosją i Ukrainą, zwłaszcza z Rosją. Pragnę podziękować za pracę panu komisarzowi Andrisowi Piebalgsowi w obecności prezydenta jego kraju.
Panie prezydencie! Na koniec powiem, co następuje: podkreślił pan, że pan i Łotwa się uczy. Z pewnością to prawda. Nawet państwa, które należą do Wspólnoty Europejskiej, do Unii Europejskiej, od samego początku, uczą się od was i waszych doświadczeń historycznych. Jeśli będziemy gotowi słuchać się nawzajem i uczyć się od siebie, skorzystamy na tym wszyscy. Dzięki naszym wspólnym wartościom jesteśmy silni, demokratyczni i wolni. Dziękuję panie prezydencie, cieszymy się, że mogliśmy pana dziś gościć w naszej Izbie. Dziękuję.
Zabezpieczenia i dane biometryczne w paszportach i dokumentach podróży wydawanych przez państwa członkowskie (debata) 
Kolejnym punktem posiedzenia jest sprawozdanie pana posła Coelho w imieniu Komisji Wolności Obywatelskich, Sprawiedliwości i Spraw Wewnętrznych w sprawie wniosku dotyczącego rozporządzenia Parlamentu Europejskiego i Rady, zmieniającego rozporządzenie Rady (WE) nr 2252/2004 w sprawie norm dotyczących zabezpieczeń i danych biometrycznych w paszportach i dokumentach podróży wydawanych przez państwa członkowskie (COM(2007) 0619 - C6-0359/2007 -.
Panie przewodniczący, panie komisarzu Barrot, panie i panowie! Wniosek, który omawiamy podczas dzisiejszego posiedzenia ma na celu zmianę rozporządzeń przyjętych w 2004 roku, na mocy których ulepszono i zharmonizowano przepisy dotyczące bezpieczeństwa w odniesieniu do ochrony przed nieuczciwym wykorzystaniem paszportów i dokumentów podróżnych obywateli UE, przy jednoczesnym wprowadzeniu elementów identyfikacji biometrycznej. W przeciwieństwie do procedury z roku 2004, obecnie zastosowanie ma procedura współdecyzji. Chciałbym podziękować prezydencji francuskiej i komisarzowi Barrotowi za ich ogromne zaangażowanie w przedmiotową sprawę, które wykazali z myślą o osiągnięciu porozumienia po pierwszym czytaniu. Chciałbym także podziękować sprawozdawcom pomocniczym za ich wkład w działania i ich współpracę, które były nieodzowne na drodze do osiągnięcia tego rezultatu.
Takie rozwiązanie było konieczne, jeśli weźmiemy pod uwagę, że przedmiotowe rozporządzenie weszło w życie w 2004 roku i wszystkie państwa członkowskie, najpóźniej od czerwca tego roku, będą miały obowiązek pobierania odcisków palców od dzieci tuż po urodzeniu. Z dostępnych badań przeprowadzonych w ramach projektów pilotażowych w kilku państwach członkowskich wynika jednak, że pobieranie odcisków palców od dzieci poniżej szóstego roku życia jest bardzo trudne, a ich wiarygodność jest trudna do zapewnienia. Rzeczywiście krajowe władze ustawodawcze mogą tworzyć odstępstwa od tego zobowiązania. Oznaczałoby to jednak możliwość wydawania jedynie paszportów tymczasowych, aż do osiągnięcia przez dziecko wieku, w którym zwolnienie z obowiązku pobrania odcisków palców przestaje działać. Dla rodziców konieczność uzyskania paszportu dla każdego dziecka przy każdorazowej podróży poza strefę Schengen byłaby nadmiernym obciążeniem.
Dlatego też udało nam się dojść do porozumienia i ustalić czteroletni okres przejściowy, podczas którego granica wieku wynosić będzie 12 lat. W porozumieniu uwzględniono klauzulę korekcyjną pozwalającą tym państwom członkowskim, które już zdążyły przyjąć przepisy dotyczące wprowadzenia niższej granicy wieku, na ich stosowanie pod warunkiem jednak, że ustalona granica wieku nie jest niższa niż sześć lat. Oczekiwano także wprowadzenia klauzuli przeglądowej, uwzględniającej wyniki badań w sprawie wiarygodności odcisków palców pobieranych od dzieci, o których przeprowadzenie poprosiliśmy Komisję. Klauzula przeglądowa zakładała ostateczne przyjęcie i harmonizację granicy wieku we wszystkich państwach członkowskich przed upływem czterech lat.
Drugie z przedstawionych odstępstw dotyczy osób, które z różnych przyczyn nie są fizycznie zdolne do złożenia odcisków palców. Ponadto przyjęto także zalecenie "jedna osoba - jeden paszport” przedstawione przez Organizację Międzynarodowego Lotnictwa Cywilnego. Zdaniem Europejskiego Inspektora Ochrony Danych jest to kolejny krok naprzód w walce przeciwko handlowi dziećmi.
Mając na celu ochronę dzieci, doszliśmy także do międzyinstytucjonalnego porozumienia, zawartego przez trzy instytucje, dotyczącego opracowania wspólnego stanowiska odnośnie do przyjęcia niezbędnych zasad, które pozwolą chronić dzieci przed uprowadzeniem i procederem handlu ludźmi. Komisja powinna podjąć odpowiednie inicjatywy w ramach stosownego obszaru prawa cywilnego.
Muszę wyznać, że zmagamy się z problemem zmniejszonej kompetencji Unii w tym zakresie: wydawanie paszportów jest przywilejem krajowym i interwencja Unii Europejskiej jest możliwa jedynie w odniesieniu do kwestii wzmocnienia danych biometrycznych w paszportach i dokumentach podróżnych w celu zwiększenia bezpieczeństwa tych dokumentów w ramach kontroli granicznych.
Przyznaję, że stworzyliśmy zasady zabezpieczające proces wykonywania kompetencji Wspólnoty, w których określiliśmy rodzaje objętych nimi danych - odciski palców i zdjęcia - oraz ograniczenia odnośnie do zakresu ich wykorzystywania. Powyższe dane mogą być wykorzystywane jedynie w celach przewidzianych w przedmiotowym rozporządzeniu - podczas kontroli granicznej - i do potwierdzania autentyczności dokumentu oraz ustalania, czy osoba się nim posługująca jest, czy też nie jest prawowitym posiadaczem dokumentu.
Doszliśmy także do porozumienia w kwestii dwóch badań: jednego w sprawie tzw. "dokumentów źródłowych”, by zagwarantować, że dokumenty umożliwiające wydawanie paszportów są tak samo godne zaufania, jak paszport, który chcemy chronić, i drugiego w sprawie dopasowywania danych podczas kontroli granicznych, by umożliwić zbadanie odsetka błędnych odrzuceń. W wyniku powyższych badań i przy uwzględnieniu czteroletniej klauzuli przeglądowej w pewnym momencie konieczne będzie wprowadzenie zmian przy zastosowaniu procedury współdecyzji, nie zapominając jednak o znaczeniu przeprowadzenia konsultacji z Europejskim Inspektorem Ochrony Danych, co niestety nie zostało uwzględnione podczas prac nad projektem przedmiotowego wniosku.
Panie przewodniczący, panie i panowie! Po pierwsze chciałbym podziękować panu przewodniczącemu Komisji Wolności Obywatelskich, Sprawiedliwości i Spraw Wewnętrznych. Składam także uprzejme podziękowania sprawozdawcy, posłowi Carlosowi Coelho, zarówno za przygotowanie znakomitego sprawozdania, jak i za wspaniałą współpracę z Komisją w tak delikatnej i wrażliwej kwestii.
Komisja wnioskuje o wprowadzenie zharmonizowanych wyjątków od wymogu pobierania odcisków palców, by wszyscy obywatele europejscy byli jednakowo traktowani. Ponadto Komisja chciała chronić dzieci przed procederem handlu ludźmi poprzez uczynienie uznanej na szczeblu międzynarodowym zasady "jedna osoba - jeden paszport” prawnie wiążącą.
Z radością przyjmuję podejmowane przez Parlament Europejski wysiłki mające na celu osiągnięcie po pierwszym czytaniu porozumienia w sprawie wniosku dotyczącego wprowadzenia, najpóźniej do dnia 28 czerwca 2009 r., obowiązku włączenia odcisków palców do paszportów wydawanych przez państwa członkowskie. Gdyby takie porozumienie nie zostało osiągnięte, każdy - w tym dzieci nowonarodzone - miałby obowiązek złożenia odcisków palców przy każdorazowej podróży zagranicznej wymagającej korzystania z paszportu. Dlatego też chciałbym wyrazić zadowolenie Komisji z wynegocjowanego kompromisu w sprawie wniosku. Teraz Komisja najskuteczniej, jak tylko możliwe zajmie się zadaniem przygotowania sprawozdania, o które prosił Parlament Europejski. Myślę, że nie muszę już nic dodawać. Teraz z zainteresowaniem wysłucham wypowiedzi innych posłów. Raz jeszcze dziękuję sprawozdawcy - posłowi Carlosowi Coelho - za wspaniałe wykonanie pracy.
w imieniu grupy PPE-DE. - Panie przewodniczący! Z radością popieram wnioski prezentowane podczas dzisiejszej debaty.
Moim zdaniem istnieje pilna potrzeba stworzenia wspólnego zestawu norm w zakresie weryfikacji danych biometrycznych. Koleżanki i koledzy być może nie zdają sobie sprawy, że obecnie pomiędzy państwami występują ogromne rozbieżności, na przykład odnośnie do stopnia rygorystyczności w kwestii sprawdzania zdjęć paszportowych. W wielu państwach obywatel ubiegający się o paszport ma obowiązek zgłosić się do urzędu osobiście przynosząc wymagane dokumenty i zdjęcia, dzięki czemu urzędnicy w biurze paszportowym mogą sprawdzić, czy dana osoba rzeczywiście jest podobna do osoby przedstawionej na zdjęciu.
W niektórych państwach jednak - najbardziej chyba jest to widoczne w Wielkiej Brytanii - na porządku dziennym jest przesyłanie wniosków paszportowych drogą pocztową, a wiarygodność dołączanych zdjęć jest potwierdzana jedynie oświadczeniem tzw. "profesjonalisty”, czyli osoby, która zna petenta od co najmniej dwóch lat. W Wielkiej Brytanii lista osób kwalifikujących się do wydawania opinii stanowi całkiem interesującą lekturę. Niezbędnej weryfikacji petenta może dokonać jego optyk lub dentysta, ale także zawodowy fotograf lub pracownik straży pożarnej - z całym szacunkiem dla przedstawicieli tych zawodów.
Ciekawe, że także w Stanach Zjednoczonych występują raczej luźne zasady dotyczące weryfikacji osób. W przypadku osób składających wnioski paszportowe po raz pierwszy sprawdzenia zdjęć można dokonać w tzw. "dopuszczalnych urzędach”. W praktyce oznacza to opinię pracowników lokalnej poczty. Niewiarygodne wydaje się, że taki system weryfikacji działa w tak świadomym bezpieczeństwa kraju, którego obywatele korzystają z prawa do bezwizowego podróżowania do Europy.
Dlatego też w celu wzmocnienia zabezpieczeń w paszportach musimy wprowadzić bardziej wiarygodne dane biometryczne, a mianowicie odciski palców. Musimy także zapewnić przestrzeganie przez agencję odpowiedzialną za zbieranie i weryfikację danych biometrycznych tych samych standardów, nie tylko na obszarze UE, ale także w krajach, których obywatele mają prawo do bezwizowego podróżowania do Europy, by mieć pewność, że oni także podlegają rygorystycznym wymogom, takim samym jak nasi obywatele tu, w Europie.
Panie przewodniczący! Gdy w roku 2004 przyjmowano rozporządzenie w sprawie zabezpieczeń i włączenia elementów biometrycznych do paszportów europejskich, państwa członkowskie nie przewidziały żadnych odstępstw od obowiązku składania odcisków palców. Obecne doświadczenia pokazują, że dostępna technologia nadal nie daje pewności, że odciski palców dzieci poniżej 12. roku życia są na tyle wiarygodne, by używać ich w charakterze zabezpieczeń w paszportach. Dlatego też z radością przyjmuję kompromis wypracowany przez państwa członkowskie, ustalający granicę wieku dla zbierania danych biometrycznych na poziomie 12 lat i obejmujący klauzulę przewidującą przeprowadzenie rewizji sytuacji po upływie trzech lat. Ze swojej strony zaakceptowaliśmy odstępstwo od tego rozporządzenia dla tych spośród państw członkowskich, w których już wprowadzono ustawodawstwo obejmujące dzieci powyżej szóstego roku życia.
Wykorzystywanie tego typu danych byłoby dopuszczalne tylko pod warunkiem, że rzeczywiście zwiększałoby stopień ochrony naszych dzieci. Nie ma jednak jeszcze takiej gwarancji. Jesteśmy jednakże otwarci na pozytywne zmiany technologiczne w tym zakresie. Zapewnienie bezpieczeństwa dzieci podróżujących samodzielnie w celu zapobieżenia przypadkom porwania i przemytu jest naszym głównym priorytetem. Wprowadzenie danych biometrycznych do paszportów daje fałszywe poczucie bezpieczeństwa, gdyż nie chroni dziecka przed przekroczeniem granicy bez zgody rodzica. Kompromis osiągnięty przez państwa członkowskie pozwoli Komisji na przygotowanie sprawozdania w sprawie wymogów dotyczących osób niepełnoletnich, podróżujących samodzielnie i przekraczających zewnętrzne granice Unii. Zatem przedmiotowe sprawozdanie pozwoli na przygotowanie inicjatyw, dzięki którym możliwe będzie zagwarantowanie wspólnego europejskiego podejścia do kwestii zasad służących do ochrony osób nieletnich przekraczających zewnętrzne granice państw członkowskich.
Na zakończenie dodam, że z danych biometrycznych w paszportach należy korzystać wyłącznie w celu potwierdzenia autentyczności dokumentu, a wykorzystywanie danych osobowych wymagających szczególnej ochrony, jak elementy biometryczne, jest dopuszczalne tylko w połączeniu z przestrzeganiem rygorystycznych zasad dotyczących ochrony danych.
Panie przewodniczący, panie i panowie! Po pierwsze pragnę pogratulować zarówno naszemu sprawozdawcy, panu posłowi Carlosowi Coelho, jak i poprzedniej francuskiej prezydencji, której zgodnie z oczekiwaniami nie ma wśród nas, doprowadzenia do porozumienia po pierwszym czytaniu. Wymagało to chęci oraz umiejętności zaakceptowania wymaganego kompromisu. Szczególnie gratuluję panu posłowi Coelho, naszemu sprawozdawcy, ponieważ przygotowane przez niego oświadczenie wyjaśniające, do którego przeczytania zachęcam koleżanki i kolegów, jest małym dziełem sztuki, łączącym inteligencję i umiejętności polityczne.
Właściwa analiza przedłożonego tekstu pozwoli na ujawnienie głównej zasady, która jest jednocześnie rewolucyjną zasadą przedstawioną w przedmiotowym sprawozdaniu. I nie ma ona nic wspólnego z danymi biometrycznymi. Tę zasadę przyjęto już w roku 2004. Mowa tu o zasadzie "jedna osoba - jeden paszport”. Tu pojawia się problem związany z dziećmi i wiekiem, w którym można pobierać od nich odciski palców. Nie ukrywajmy, że osiągnięcie kompromisu było zadaniem niewiarygodnie trudnym. Niektórzy z nas, jak na początku pan poseł Coelho, chcieli pobierać odciski palców od jak najmłodszych dzieci w celu zapewnienia im ochrony najszybciej jak to możliwe. Wymagałoby to jednak zapewnienia wiarygodnych danych biometrycznych, czego obecnie nie można zagwarantować. Ostatecznie strony doszły do następującego kompromisu: obowiązkowe jest pobieranie odcisków palców od dzieci powyżej 12. roku życia. Państwa członkowskie, które pobierają odciski palców u dzieci poniżej 12. roku życia mogą jeszcze przez kolejne cztery lata stosować tę zasadę, ale w żadnym wypadku granica wieku nie może być niższa niż 6 lat. W nadchodzących latach Komisja przygotuje sprawozdanie z oceny działania systemu i, w razie potrzeby, przedstawi niezbędne zmiany, co zostało ujęte w omawianym tekście. Dlatego właśnie musimy mieć nadzieję, że nastąpi ogromny rozwój technologii, gdyż z punktu widzenia ochrony dziecka ideałem byłby najszybszy z możliwych dostęp do wiarygodnych i porównywalnych danych biometrycznych. Mając to na uwadze możemy zgodzić się z punktami zawartymi w tekście, który raz jeszcze przyjmuję z radością. I raz jeszcze gratuluję sprawozdawcy - panu posłowi Coelho - i Komisji przygotowania wniosku wstępnego, a Radzie jej wyczucia kompromisu.
Panie przewodniczący, panie i panowie! Chciałabym zacząć od złożenia gratulacji sprawozdawcy w związku ze wspaniałą pracą, jaką wykonał. Moim zadaniem, jako sprawozdawczyni odpowiedzialnej za strategię UE w sprawie praw dziecka, jest położenie nacisku na określone ważne punkty omówione w sprawozdaniu pana posła Coelho, mimo że inni posłowie już to zrobili przede mną.
Po pierwsze, z radością przyjmuję zasadę dotyczącą zagwarantowania wspólnego podejścia do kwestii przepisów z zakresu ochrony dzieci przekraczających granice zewnętrzne Unii.
Po drugie, zasada "jedna osoba - jeden paszport” jest bardzo istotna, gdyż bezpośrednio łączy dane biometryczne z posiadaczem dokumentu. Zasada ta pozwala odejść od obecnie obowiązujących procedur, według których dzieci mogą być dopisywane do paszportów swoich rodziców. Takie praktyki znacznie utrudniają sprawdzanie tożsamości dziecka i zmniejszają wiarygodność działań, a ułatwiają porywanie dzieci będących podmiotem sporów oraz ułatwiają handel dziećmi i ich wyzysk.
Po trzecie, w sprawozdaniu przewidziano także sporządzenie przez Komisję sprawozdania sprawdzającego od strony technicznej przydatność wykorzystania odcisków palców w celach identyfikowania dzieci poniżej 12. roku życia. Prace nad ulepszeniem systemu i zapewnieniem jego wiarygodności są bardzo ważne, szczególnie ze względu na ochronę dziecka.
Na zakończenie dodam, że moim zdaniem w przyszłości niezmiernie pomocne będzie określanie najbardziej zaawansowanych, właściwych i najbezpieczniejszych metod zapisywania, najwcześniej jak to możliwe, nawet tuż po narodzeniu, tożsamości i wieku dziecka, a co za tym idzie także zdecydowanego potwierdzania tych danych.
w imieniu grupy Verts/ALE. - Panie przewodniczący! Po pierwsze, bardzo dziękuję panu posłowi Coelho za wykonanie świetnej pracy. Mimo, że wszyscy reprezentujemy odmienne poglądy polityczne zrobił, co w jego mocy, by osiągnąć kompromis.
Dopóki konieczność wprowadzenia danych biometrycznych nie zostanie udowodniona ponad wszelką wątpliwość, grupa Verts/ALE będzie przeciwna ich nadmiernemu wykorzystywaniu. Naszym zdaniem wiąże się to z kluczowymi konsekwencjami dla kwestii bezpieczeństwa danych osobowych i przestrzegania podstawowych praw. Głosowaliśmy przeciwko wprowadzeniu danych biometrycznych do wiz. Jesteśmy także przeciwni wprowadzaniu danych biometrycznych do paszportów europejskich. Przedmiotowy wniosek postrzegamy jako możliwość ustalenia ograniczeń w procedurze pobierania odcisków palców od ludzi w celu wykorzystania ich w dokumentach podróżnych. Dlatego też jesteśmy zadowoleni z kompromisu osiągniętego wraz z Komisją i Radą, w którym granicę wieku dla państw członkowskich niepobierających odcisków palców od dzieci ustalono na 12 lat, a dla pozostałych państw członkowskich na 6 lat.
Raz jeszcze pragnę zaznaczyć, że nasze poparcie dla ustalonych granic wieku nie oznacza, że popieramy procedurę pobierania odcisków palców. Jesteśmy przekonani, że dane biometryczne w paszportach mogą być wykorzystywane wyłącznie do potwierdzania autentyczności dokumentu lub tożsamości właściciela. Wykorzystywanie tego typu danych do innych celów, jak na przykład w pracy organów ścigania, nie jest ani uzasadnione, ani współmierne. Nie możemy zgodzić się na traktowanie każdego posiadacza europejskiego paszportu jak zwykłego podejrzanego, którego odciski palców należy przechowywać. Takie jest nasze stanowisko, ale raz jeszcze podkreślę, że gratulujemy panu posłowi Coelho, Komisji i Radzie osiągniętego kompromisu.
Panie przewodniczący! Nie jestem zwolenniczką pobierania odcisków palców od małych dzieci lub niemowląt. Należy zwolnić dzieci z wymogu oddawania biometrycznych odcisków palców do celów paszportowych. Dlatego też słuszne jest stworzenie klauzuli zwalniającej dzieci. Nadal nie dysponujemy wiarygodną wiedzą odnośnie do wykorzystywania danych biometrycznych pochodzących od dzieci poniżej 12. roku życia. Największą niewiadomą jest pytanie, jak długo tak naprawdę odciski palców pobierane od rozwijających się dzieci pozostają wiarygodne. Gdybyśmy mieli wykorzystywać te dane, być może osiągnęlibyśmy dokładne przeciwieństwo naszych zamierzeń, a mianowicie bezpieczeństwo mniejsze zamiast większego. Dlatego właśnie zbieranie i wykorzystywanie danych, których wiarygodności nie możemy zagwarantować ponad wszelką wątpliwość, jest niewspółmierne.
Kompromis osiągnięty w porozumieniu z Radą odzwierciedla powyższe problemy. Dzięki uporowi Parlamentu oraz świetnej pracy wykonanej przez sprawozdawcę, kompromis ten został zbudowany w oparciu o obowiązującą w czteroletnim okresie przejściowym granicę wieku na poziomie 12 lat; w okresie przejściowym przeprowadzone zostanie obszerne badanie mające na celu sprawdzenie wiarygodności danych biometrycznych dzieci. Niestety jednak kompromis przewiduje zwolnienie z tego obowiązku te państwa członkowskie, w których już obowiązują przepisy pozwalające na pobieranie odcisków palców od dzieci poniżej 12. roku życia. Dlatego też jeszcze większe znaczenie ma kategoryczne ustalenie w ramach osiągniętego kompromisu zasady, że europejski akt prawny w sprawie zabezpieczeń i danych biometrycznych w paszportach i dokumentach podróży nie może być w żadnym wypadku przywoływany jako punkt odniesienia w celu tworzenia na szczeblu krajowym baz danych zawierających tego typu dane.
w imieniu grupy IND/DEM. - Panie przewodniczący! Z radością mogę stwierdzić, że przedmiotowe rozporządzenie nie obejmuje Wielkiej Brytanii, która nie należy do strefy Schengen. Rząd brytyjski oznajmił jednak, że dotrzyma kroku postanowieniom rozporządzenia, by dokumenty brytyjskie nie były postrzegane jako gorsze. Takie stwierdzenie sugeruje, że rząd uważa wnioski za doskonałe i pomimo wszystko Wielka Brytania zostanie objęta treścią rozporządzenia.
Ale, jak pokazano w omawianym sprawozdaniu, pojawiają się różnego rodzaju problemy związane z autentycznością danych biometrycznych i kwestią ich weryfikacji. Jakiego rodzaju dokumenty źródłowe są wykorzystywane podczas wstępnej identyfikacji wnioskującego i jak możemy się upewnić, że są one prawdziwe? Raz wydany paszport straci przydatność, o ile nie można będzie sprawdzić zawartych w nim danych dotyczących tożsamości właściciela z danymi znajdującymi się w pewnego rodzaju krajowej lub centralnej bazie danych.
W raporcie uwzględniono potrzebę stworzenia bardzo bezpiecznych sposobów przechowywania tego typu informacji, ale z doświadczeń Wielkiej Brytanii jasno wynika, że nie istnieje żaden bardzo bezpieczny środek przechowywania danych. Na przestrzeni kilku ostatnich lat z rządowych baz danych zniknęły lub zostały ujawnione dane osobowe i dane szczególnie chronione dosłownie milionów ludzi. Każdy w Wielkiej Brytanii wie, że jego dane osobowe w rękach rządu nie są bezpieczne.
W przedmiotowym sprawozdaniu nie ma jednak mowy o wiarygodności danych biometrycznych jako takich. W rzeczywistości podczas próbnego wprowadzania danych biometrycznych, przeprowadzonego w 2004 roku przez brytyjski urząd paszportowy, uzyskano następujące wskaźniki niepowodzenia: 1 do 3 w przypadku rozpoznania twarzy, 1 do 5 w przypadku odcisków palców i 1 do 20 w przypadku skanowania tęczówki oka. Identyfikacja biometryczna jest pomysłem atrakcyjnym, ale nie mechanizmem wolnym od ryzyka, jak wszyscy moglibyśmy sobie wyobrażać. Dlatego też Partia Niepodległości Zjednoczonego Królestwa zagłosuje przeciwko przedmiotowemu sprawozdaniu.
(NL) Panie przewodniczący! Moim zdaniem sprawozdawca ma rację zwracając uwagę na kilka punktów, które w większości wynikają z tego, że procedury gromadzenia, przetwarzania i porównywania biometrycznych danych paszportowych są stosunkowo nowym zjawiskiem. Zatem przeprowadzenie przeglądu całej procedury, zgodnie z propozycją, po upływie trzech lat będzie posunięciem rozsądnym.
Sprawą niezwykle ważną jest także wprowadzenie pewnego stopnia harmonizacji w odniesieniu do posługiwania się danymi biometrycznymi, ponieważ wytrzymałość całego łańcucha zależy od jego najsłabszego ogniwa. Zniesienie granic wewnętrznych w Unii Europejskiej teoretycznie powinno było doprowadzić do wzmocnionej kontroli granic zewnętrznych, ale w praktyce widać, że w systemie nadal występują wyraźnie słabe punkty. I z takich słabych punktów systemu korzystają międzynarodowe siatki przestępcze, handlarze narkotyków i handlarze ludźmi oraz nielegalni imigranci. Jeśli chcemy stworzyć bardziej skuteczny system kontroli granicznej, to najwyższy czas, by dane biometryczne stały się efektywną częścią składową takiego systemu.
(NL) Panie przewodniczący! Ja również pragnę podziękować sprawozdawcy, mojemu koledze posłowi Coelho, za jego wkład w przygotowanie sprawozdania. Odniósł już jeden sukces doprowadzając do kompromisu z Radą i Komisją po pierwszym czytaniu. Kompromisu, który osobiście mocno popieram w całości, w tym także zasadę "jedna osoba - jeden paszport”. Chciałabym jednak zająć się tym zagadnieniem bardziej szczegółowo.
Wprowadzenie wspomnianej zasady powinno umożliwić większą ochronę w walce z przestępstwami takimi jak handel dziećmi i uprowadzanie dzieci, ponieważ każde dziecko powinno otrzymać swój własny paszport, wyposażony w specjalny mikroprocesor zawierający dane biometryczne dziecka. Oczywiście pociągnie to za sobą koszty, zwłaszcza w państwach członkowskich, w których do tej pory możliwe było dopisywanie dzieci do paszportu jednego z rodziców. Obecnie w Holandii maksymalny koszt uzyskania paszportu wynosi ponad 48 EUR, a koszt dopisania dziecka do paszportu rodzica 8,50 euro. Zatem w przypadku rodziny z trójką dzieci koszt uzyskania paszportów wzrośnie dwukrotnie do ponad 240 euro zamiast dotychczasowych 120 euro. Bez wątpienia każdy rodzic z chęcią wydałby taką kwotę, o ile przyczyniłaby się do zwiększenia bezpieczeństwa jego dziecka. Ale skoro można porwać dziecko, to czy nie można także zdobyć jego paszportu? Wraz z wprowadzeniem w życie poprawionego rozporządzenia zniknie możliwość dopisywania dziecka do paszportu rodzica. Czyż jednak dopisanie dziecka do paszportu rodzica w niektórych przypadkach nie działa w rzeczywistości na korzyść zwiększonego bezpieczeństwa dziecka, skoro jednoznacznie wskazuje, który rodzic sprawuje opiekę prawną nad dzieckiem? W jaki sposób możliwe będzie przeprowadzanie skutecznych kontroli praw rodzicielskich?
Komisja Europejska przed upływem trzech lat będzie musiała ponownie przyjrzeć się konieczności przygotowania dodatkowego rozporządzenia, na przykład wprowadzającego wspólnotowe zasady dotyczące dzieci przekraczających granice. Obecnie stanowiska państw członkowskich w tej kwestii są raczej podzielone. Wzywam Komisję do wykorzystania przeglądu w celu sprawdzenia czy, i ewentualnie w jaki sposób, wprowadzenie zasady jednego paszportu na jedną osobę przyczyniło się do zmniejszenia liczby porwań dzieci. Czy obecny kompromis przyniósł pożądany efekt, czy też raczej doprowadził jedynie do powstania skutków ubocznych wymagających rozwiązania?
Panie komisarzu! Bezpieczeństwo naszych dzieci wymaga naszej bezustannej uwagi. Dziś robimy jeden określony krok naprzód. Jeśli dalsze kroki podejmowane w perspektywie średniookresowej przyniosą korzyść ochronie dzieci, to z pewnością Chrześcijańscy Demokraci w tej Izbie staną po pana stronie.
(EL) Panie przewodniczący! Osiągnięta dziś przewaga stanowiska Parlamentu nad staraniami Rady, by wprowadzić obowiązek rejestrowania danych biometrycznych sześciolatków, to triumf podstawowej zasady, według której gromadzenie danych osobowych jest dopuszczalne tylko w przypadku, gdy procedura jest bezsprzecznie konieczna, współmierna i użyteczna; zasady, którą obawiam się, że Rada i Komisja nagminnie ignorowały w swoich inicjatywach ustawodawczych na przestrzeni ostatnich lat.
Jeśli chodzi o paszporty i odciski palców dzieci, to bez wątpienia dzieci potrzebują własnych paszportów, wyposażonych w identyfikatory biometryczne, które przyczynią się do zapobiegania porwaniom, pornografii dziecięcej i procederowi handlu dziećmi.
Jednocześnie jednak gromadzenie tego typu danych identyfikujących, jeśli nie są niezbędne, jest oczywiście niezgodne z prawem. Jeśli chodzi o odciski palców dysponujemy wynikami badań, z których wynika, że odciski palców pobierane od sześciolatków są praktycznie nieprzydatne. Odciski palców dzieci zmieniają się tak szybko, że paszporty i procedury identyfikacyjne z ich wykorzystaniem są bezużyteczne.
I tak Parlament stworzył zrównoważone podejście, które jednak wymaga od Komisji przeprowadzenia dokładnego badania mającego na celu sprawdzenie, czy rzeczywiście pobieranie odcisków palców służy ochronie dzieci. Komisja następnie powinna pozwolić na pobieranie odcisków palców jedynie od dzieci w wieku, w którym gwarantuje to bezpieczeństwo dzieci.
Na zakończenie dodam, że jeśli chodzi o identyfikatory biometryczne w paszportach powiedzieliśmy "tak” ich wykorzystaniu w celu rozpoznania właściciela, "tak” ich wykorzystaniu w celu zidentyfikowania właściciela, "tak” ich wykorzystaniu w celu sprawdzenia czy paszport nie został sfałszowany, ale "nie” stworzeniu elektronicznych ewidencji danych dotyczących milionów niewinnych obywateli.
(PL) Wprowadzenie paszportów zawierających biometryczne elementy identyfikacji posiadacza dokumentu stanowi odpowiedź na apele o walkę z fałszowaniem dokumentów, terroryzmem i nielegalną imigracją. Dlatego niezwykle istotne jest zapewnienie wysokiego poziomu zaufania w procesie zbierania danych biometrycznych oraz stworzenie wspólnych podstawowych norm dotyczących zbierania danych w sposób zapewniający ich bezpieczeństwo i wiarygodność.
Popieram wniosek sprawozdawcy o analizę różnic między państwami członkowskimi w zakresie obowiązkowo przedstawianych dokumentów, które stanowią podstawę wydania paszportu. Zazwyczaj bowiem bezpieczeństwo tych dokumentów jest niższe od poziomu stosowanego przy wydawaniu paszportów biometrycznych. W związku z tym istnieje ryzyko, że będą one łatwiej fałszowane lub podrabiane.
(PL) Panie Przewodniczący! Harmonizacja przepisów dotyczących norm bezpieczeństwa połączona z wprowadzeniem biometrycznych elementów identyfikacji powinna wpłynąć pozytywnie na uwiarygodnienie dokumentów podczas ich kontroli, a tym samym stanowi element walki z fałszerstwem. Czynniki te są z kolei gwarancją skuteczniejszej walki z przestępczością, terroryzmem oraz nielegalną imigracją.
Z powodu braku odpowiednich testów związanych z wykorzystywaniem nowych technologii, państwa członkowskie powinny wprowadzić własne wymogi w zakresie ochrony praw obywateli. Należy ustalić limit wiekowy dla dzieci jako posiadaczy paszportów oraz eliminować przypadki, w których jeden paszport może być wydawany na posiadacza i jego dzieci bez danych biometrycznych. Sytuacje tego typu mogą sprzyjać handlowi dziećmi, gdyż utrudniona zostaje kontrola tożsamości dziecka. W celu uniemożliwienia tego typu procedur każda osoba powinna być posiadaczem własnego paszportu.
Na koniec pragnę podkreślić, iż w celu zapewnienia bezpieczeństwa posiadaczom paszportów, jak i innych dokumentów tożsamości, należy wprowadzić wysoki poziom dyskrecji w procesie zbierania danych biometrycznych.
(EL) Panie przewodniczący! To prawda, że rozporządzenie zmieniające, które mamy zaakceptować, prawdopodobnie przyniesie poprawę sytuacji w niektórych państwach członkowskich, gdzie dane biometryczne są pobierane nawet od niemowląt i tymczasowo powstrzyma niektóre państwa członkowskie od poddawania tym męczącym procedurom osoby poniżej 12. roku życia, które obecnie w niektórych państwach nie mają obowiązku podróżowania z osobistym paszportem.
Musimy przeprowadzić ocenę zaproponowanych wyjątków, opartą na rzeczywistych motywach zachęcających do ich przyjęcia, biorąc pod uwagę, że niezależnie od granicy wieku przewidzianej dla pobierania identyfikatorów biometrycznych, w pewnym momencie wszyscy bez wyjątku znajdziemy się w elektronicznym rejestrze.
W zasadzie tego typu przepisy utrzymują system metod przechowywania rejestrów obywateli - i to wielu niewinnych obywateli - i przyczyniają się do coraz szerszej akceptacji korzystania z tego systemu, a także dają prawo do przepływu danych szczególnie chronionych.
Mamy w związku z tym obowiązek przypominać obywatelom - których za kilka miesięcy poprosimy o ponowne oddanie głosu poparcia dla zasad i kierunków polityki prowadzonych przez Unię Europejską - że nie jesteśmy zwolennikami podejmowania takich środków.
(DE) Panie przewodniczący! Teoretycznie zbieranie danych biometrycznych jest z pewnością jedną z metod zabezpieczających paszporty i dokumenty podróżne przed sfałszowaniem. Przede wszystkim mamy nadzieję, że nowa technologia pomoże nam w walce ze zorganizowaną przestępczością i zalewem nielegalnej imigracji.
Wszystkie państwa członkowskie muszą jednak zrozumieć, że pod tym względem należy zmodernizować Frontex w zakresie sposobu finansowania działalności i zatrudniania personelu, by agencja mogła naprawdę skutecznie realizować swoje zadania. Jeśli nie ma granic wewnętrznych, to granice zewnętrzne wymagają stosownej ochrony. Można łatwo zwątpić w dostępną technologię w sytuacji, gdy hakerzy przechwalają się w Internecie, jak łatwe jest sfałszowanie odcisków palców znajdujących się w niemieckim biurze ewidencji ludności i zauważają, że jeśli dokument tożsamości zmniejsza się do rozmiaru karty kredytowej, to zdjęcia są cyfrowo dopasowywane do mniejszego rozmiaru, utrudniając rozpoznawanie biometryczne.
Jedno jest pewne: jeśli dane biometryczne mają być wykorzystywane, musimy zagwarantować zwykłym obywatelom ochronę danych osobowych.
(HU) Panie przewodniczący, panie komisarzu, panie i panowie! Na początku chciałabym podziękować mojemu koledze, panu posłowi Coelho, za wykonanie świetnej pracy. Pragnę skomentować jedynie jeden punkt przedstawiony w sprawozdaniu.
Z ostatnich doświadczeń wynika, że handel ludźmi, a w szczególności handel dziećmi, osiąga niepokojące rozmiary, zarówno na obszarze Unii Europejskiej, jak i poza jej granicami. Dlatego też uważam, że umożliwienie w przyszłości osobom niepełnoletnim przekraczania zewnętrznych granic UE z własnym paszportem jest pozytywnym krokiem naprzód. Z jednej strony zapewni to większe bezpieczeństwo dzieci, jeśli chodzi o narażenie na ryzyko handlu ludźmi, ale z drugiej strony należy pamiętać, że dziecko posiadające własny paszport może podróżować z dowolną osobą.
Z żalem przyjęłam informację, że we wspólnym wniosku nie uwzględniono zapisu mówiącego, że w paszportach osób nieletnich, poza danymi osobowymi, należy także umieszczać dane osoby lub osób ponoszących za nie odpowiedzialność rodzicielską. To prawda, że w pierwszym ustępie wniosku stwierdzono, że Komisja powinna przedstawić sprawozdanie w sprawie wymogów dotyczących dzieci podróżujących samodzielnie lub w towarzystwie osób dorosłych, przekraczających zewnętrzne granice państw członkowskich i w razie potrzeby powinna przygotować wnioski w odniesieniu do kwestii ochrony dzieci przekraczających zewnętrzne granice państw członkowskich.
Taka propozycja stwarza szanse na przyszłość i dlatego też zwracam się z prośbą do Komisji, by wspólnie z zaangażowanymi w tę kwestię organizacjami takimi jak: OBWE, OECD, UNICEF, UNHCR, IOM oraz ostatni na liście, choć nie mniej ważny Europol, przeprowadziła ocenę zachodzących zmian i podjęła niezbędne kroki mające na celu zapewnienie skuteczniejszej ochrony dzieci. Z obserwacji wynika, że liczba dzieci padających ofiarą handlu ludźmi wciąż rośnie.
(PT) Panie przewodniczący, panie komisarzu Barrot, panie i panowie! Gratuluję panu posłowi Coelho, pani poseł Roure i pozostałym posłom wykonanej pracy. Rada przyjęła w grudniu 2004 roku rozporządzenie w sprawie norm dotyczących zabezpieczeń i danych biometrycznych w paszportach i dokumentach podróżnych wydawanych przez państwa członkowskie. Musimy teraz podjąć nowe kroki zmierzające do zwalczania procederu porywania dzieci i handlu dziećmi.
Podstawowym środkiem służącym do wygrania tej trudnej i ważnej walki może być korzystanie przez dzieci z własnych paszportów, zgodnie z zasadą "jedna osoba - jeden paszport”. W moim kraju, w Portugalii, od dawna stosuje się praktykę pobierania odcisków palców od dzieci począwszy od 6. roku życia i być może dlatego nie sprzeciwiam się tej propozycji. Jako zwolennik sprawy europejskiej uważam, że harmonizacja działań w tym zakresie jest bardzo istotna. Z ulgą przyjąłem wiadomość, że państwa członkowskie, w których podobnie jak w Portugalii, dawno temu ustalono dolną granicę wieku odpowiedniego do pobierania odcisków palców od dzieci na 6 lat, nie będą musiały zmieniać krajowego ustawodawstwa.
Muszę tu podkreślić, że zabezpieczenie paszportu, o wzmocnieniu którego obecnie dyskutujemy, nie ogranicza się jedynie do samego paszportu. Już sam paszport oznacza zwiększony poziom zabezpieczenia począwszy od złożenia dokumentów wymaganych do jego wydania, poprzez procedurę zbierania danych biometrycznych, aż do weryfikacji i dopasowania danych podczas kontroli granicznych. Przedmiotowe sprawozdanie stanowi kolejny krok na drodze do zapewnienia przestrzegania praw jednostek i zagwarantowania ich bezpieczeństwa.
(SL) Popieram sprawozdanie przygotowane przez pana posła Coelho, który jak zwykle świetnie wykonał swoją pracę. Zgadzam się z zaproponowanymi wnioskami, w tym z wnioskiem dotyczącym zasady "jedna osoba - jeden paszport”.
Chciałbym jednak usłyszeć odpowiedź Komisji, a być może nawet mojego kolegi posła Coelho, na pytanie: co powinniśmy zrobić w kwestii dzieci podróżujących samodzielnie, bez nadzoru rodziców, skoro nie ma jednolitego sposobu postępowania odnośnie do rodzaju dokumentów, które dzieci powinny mieć przy sobie. Sprawozdawca przedstawił wniosek, by w paszporcie dziecka wpisywać nazwisko osoby ponoszącej odpowiedzialność rodzicielską. Czasami jednak dzieci podróżują w towarzystwie innych członków rodziny i mogą tak naprawdę nawet z nimi mieszkać. Mówiąc krótko, musimy w tej kwestii zachować rozsądną elastyczność postępowania.
Z drugiej strony martwi mnie, że nikt nie zastanowił się nad realnością samodzielnego podróżowania sześciolatków. Jest to możliwe w przypadku podróży samolotem (nie omawiajmy w tych okolicznościach ewentualnych stresów, na które może być narażone sześcioletnie dziecko w samolocie), gdyż można dziecko odprowadzić do samolotu, z którego po wylądowaniu zostanie odebrane przez - lub przekazane pod opiekę - na przykład drugiego rodzica lub innej osoby. Jakie jednak ustalenia należy poczynić w przypadku, gdy dziecko podróżuje pociągiem, autokarem lub innymi środkami transportu publicznego? W jaki sposób można kontrolować taką podróż? Jeśli istnieją rodzice na tyle nieodpowiedzialni, by wysłać swoje dzieci w taką podróż, to moim zdaniem powinniśmy zająć bardziej jednoznaczne stanowisko i jasno powiedzieć, że dzieci w tak młodym wieku nie mają prawa samodzielnie podróżować. Być może takie stwierdzenie zabrzmi szorstko, ale powinniśmy zająć stanowcze stanowisko, skoro tak wiele mówiono tu o tym, jak bardzo cenimy nasze dzieci i o kwestii uprowadzeń.
Chciałbym także zapytać Komisję, jak wyglądają sprawy związane ze wspólnym oświadczeniem Rady i Parlamentu Europejskiego, dotyczącym zabezpieczeń oryginalnych dokumentów niezbędnych do wydania wizy. Pytam, ponieważ jestem poniekąd zatroskany informacją, o ile jest ona prawdziwa, że system działający w określonym państwie członkowskim może pozwalać na występowanie nadużyć na etapie wydawania wiz. I jeszcze ostatnie pytanie, skierowane do Komisji lub być może do pana posła Coelho: co powinniśmy zrobić w przypadku osób, które docierają do kontroli granicznej i okazuje się, że dane paszportowe nie są zgodne z danymi przechowywanymi w oficjalnych bazach danych? Moim zdaniem powinniśmy dołączyć instrukcję postępowania działającą na korzyść dziecka lub raczej pasażera.
(DE) Panie przewodniczący, panie i panowie! Co roku tysiące dzieci padają ofiarą handlarzy dziećmi, a jeszcze większa liczba zostaje porwana. Wyniki ostatnio przeprowadzonego badania pokazują, że ofiarami tego typu działań zostają osoby nieletnie podróżujące bez nadzoru osób dorosłych. Dlatego właśnie z radością przyjęliśmy informację, że Komisja przygotowując poprawki do starego rozporządzenia należycie uwzględniła dobro dzieci. Żądanie, by dane biometryczne dzieci w określonym wieku także były wprowadzane do paszportów, nie jest przejawem masowej histerii, której naprawdę nie podzielam, ale raczej wynikiem naszego dążenia do zapewnienia naszym dzieciom lepszej ochrony. Zapewnienie takiej ochrony jest jednak możliwe wyłącznie wówczas, gdy każde dziecko otrzyma własny paszport z danymi biometrycznymi i nazwiskami prawnych opiekunów.
Tak jak w przypadku gromadzenia wszelkiego rodzaju danych, zagwarantowanie najwyższego możliwego bezpieczeństwa w procesie gromadzenia, przechowywania i przetwarzania danych biometrycznych wszystkich obywateli jest zagadnieniem szczególnie istotnym dla mojego ugrupowania. I zawsze musimy mieć możliwość sprawdzenia kto ma dostęp do jakich danych. Przepisy i decyzje Rady istotne dla tego tematu przewidują stworzenie mocnych mechanizmów ochronnych i organów kontroli, mających na celu zapobieganie nadużywaniu dostępu do danych. Muszę przyznać, że mam ogromne zaufanie do krajowych organów w przeciwieństwie do wielu prywatnych firm, które potrafią przekazać osobom trzecim niezabezpieczone dane wykorzystując skandaliczne braki w zabezpieczeniach i jeszcze otrzymują za te działania należyte wynagrodzenie. Właśnie dlatego krajowe organy muszą korzystać ze swojej ugruntowanej wiarygodności i podjąć bliską współpracę z organami odpowiedzialnymi za ochronę danych. Wbrew temu, co miało miejsce tutaj, oznacza to uszanowanie przez Komisję Europejską jej prawnego obowiązku konsultowania się z europejskimi inspektorami ochrony danych.
(PT) Pragnę pogratulować mojemu przyjacielowi, posłowi Carlosowi Coelho, wspaniale wykonanego dla naszego Parlamentu zadania. Bardzo panu dziękuję.
(BG) Panie przewodniczący, panie komisarzu, panie i panowie! Dziękuję bardzo. Chciałabym pogratulować panu posłowi Coelho osiągnięcia w przygotowanym sprawozdaniu równowagi między zapewnieniem wyższego stopnia zabezpieczenia międzynarodowych dokumentów podróżnych i zapewnieniem ochrony danych osobowych oraz przysługującego obywatelom Unii Europejskiej prawa do integralności osoby. Przedstawione propozycje mające na celu zwiększenie liczby wymogów technicznych przyczynią się do walki przeciwko przestępczości transgranicznej, nielegalnej imigracji i handlowi ludźmi. Ze względu na ochronę zewnętrznych granic UE szybkie i skuteczne wprowadzenie nowych standardów będzie miało ogromne znaczenie dla krajów granicznych takich jak Bułgaria, które są narażone na ogromną presję związaną z przepływami migracyjnymi i działalnością międzynarodowej przestępczości zorganizowanej.
Niestety w moim kraju zetknęliśmy się z kilkoma poważnymi sprawami związanymi z zaginięciem dzieci, o których aż do dziś nie mamy żadnych informacji. Dlatego moim zdaniem w przedmiotowym sprawozdaniu przedstawiono logiczne wytyczne odnośnie do przyszłych zmian w zakresie norm dotyczących zabezpieczeń i danych biometrycznych w paszportach najmłodszych obywateli Europy. Wprowadzenie zasady "jedna osoba - jeden paszport” zapewni dzieciom jeszcze większą ochronę podczas podróży poza obszar Unii Europejskiej. Wniosek o wprowadzanie dodatkowych informacji w paszportach dzieci do 18. roku życia pozwoli ograniczyć możliwości nielegalnej działalności związanej z handlem dziećmi. Oczywiście państwa członkowskie, stosując przepisy rozporządzenia w ramach ich krajowych ustawodawstw, powinny rozważyć ewentualne następstwa finansowe odczuwalne w dużych rodzinach. Ta kwestia została już poruszona przez niektórych posłów przemawiających wcześniej. Nie można dopuścić, by na skutek konieczności zapłacenia dużych kwot za wydanie paszportów dla dzieci w przypadku tych rodzin ograniczona została swoboda przemieszczania się.
Na zakończenie jeszcze dodam, że jeśli chodzi o kwestię swobody przemieszczania się osób na obszarze Unii Europejskiej, moim zdaniem można znieść granicę wieku uprawniającego do wydania dowodu tożsamości, gdyż pobudzi to oraz zagwarantuje swobodny przepływ najmłodszych obywateli UE.
(PL) Panie Przewodniczący! Chcę zacząć od złożenia gratulacji sprawozdawcy i powiedzieć, że popieram to sprawozdanie. Uważam je nie tylko za ważne, ale i za dobre. Zacznę może od tego, że padło tu stwierdzenie, iż paszport jest dokumentem wydawanym przez każde państwo członkowskie według jego narodowej regulacji. Paszporty mamy różne - poza okładkami - to prawda. Ale ważne jest, by znaleźć równowagę w zabezpieczeniach tychże paszportów tak, aby one identyfikowały obywatela Unii Europejskiej, albo innego człowieka, który wjeżdża na obszar Unii Europejskiej, i jednocześnie dawały odpór przestępstwom, których z udziałem paszportów niemało, takim jak nielegalna emigracja, terroryzm, handel dziećmi czy fałszerstwa dokumentów. W tym sprawozdaniu, uważam, równowaga ta została znaleziona. Nic nie wskazuje na to, aby ograniczenia, które wkładamy do sprawozdania w jakikolwiek sposób wpływały czy ograniczały państwa członkowskie w wydawaniu paszportów.
Chcę zwrócić także uwagę na jedną zasadę, którą w pełni popieram - na zasadę: jedna osoba, jeden paszport. W stosunku do dzieci to dobra zasada, przy czym chciałabym, aby nie było bariery finansowej dla tych rodziców, którzy chcą swoim dzieciom wyrobić paszport, a środki finansowe może mają niewielkie. Chcę także zwrócić uwagę na jeden słabszy moment w tym sprawozdaniu, ale na co sprawozdawca zwraca uwagę, a mianowicie na fakt, że nowoczesne, niesprawdzone technologie, wymagają zrewidowania, i dobrze się stało, że za trzy lata będziemy mogli to uczynić. Ja apeluję także, aby jednak uwzględnić rolę Europejskiego Inspektora Ochrony Danych Osobowych. Ta instytucja unijna musi być silniej włączona w całą procedurę i o to apeluję.
Panie przewodniczący! Ja także pragnę podziękować panu posłowi Coelho. Przedmiotowe sprawozdanie jest bardzo ważne dla przyszłości Europy i 500 milionów jej obywateli: między innymi ze względu na ich bezpieczeństwo, ich ochronę i działania antyterrorystyczne. Jeśli, jak powiedziała pani poseł Zdravkova, istnieje właściwa technologia, powinniśmy ją wykorzystać.
Tak jak usłyszeliśmy tu wcześniej od pani poseł Angelilli, pana posła Lambrinidisa i innych, jeśli chodzi o dzieci, wnioski płynące ze sprawozdania mogą być ważną bronią służącą do walki przeciwko, na przykład, przemytowi dzieci.
Najważniejszy jednak punkt znajduje się tak naprawdę w nowym artykule 3, który stanowi, że celem wprowadzenia danych biometrycznych jest nie tylko sprawdzenie autentyczności dokumentu, ale także sprawdzenie tożsamości posiadacza za pomocą bezpośrednio dostępnych porównywalnych cech. Obecnie w większości państw kontrole polegają prawie wyłącznie na sprawdzeniu zdjęć. I ośmielę się zasugerować, że tylko nieliczne osoby - być może nawet nie pan przewodniczący i pan komisarz Barroso - w rzeczywistości wyglądają tak samo, jak na zdjęciach. Zresztą tak naprawdę niewielu z nas by chyba chciało! Zatem uważam, że jeśli dostępne są nowe procedury i metody identyfikacji, to powinniśmy być przygotowani do ich wykorzystania.
Jeśli chodzi o antybrytyjskie wystąpienia pani poseł Gacek i pana posła Battena, oparte na strategii "ucieczki z miejsca wypadku” - ponieważ są teraz nieobecni i nie mogą wysłuchać żadnej odpowiedzi - powiedziałbym, że system działający w Wielkiej Brytanii prawdopodobnie nie jest ani lepszy ani gorszy niż wiele pozostałych systemów w Unii Europejskiej. Mamy system oparty na wzajemnej kontroli i równowadze, ale możemy działać skuteczniej. Jeśli istnieje nowa technologia XXI wieku, powinniśmy być przygotowani do jej wykorzystania i, jak wcześniej powiedziała pani poseł Grabowska, powinniśmy być przygotowani do ciągłego wprowadzania zmian w technologii, by jak najlepiej wykorzystać wszystkie udogodnienia dostępne na terenie Unii Europejskiej.
(SK) Wprowadzenie paszportów dla dzieci jest niezbędne dla ich ochrony przed uprowadzeniami i procederem handlu ludźmi.
Zasada "jedna osoba - jeden paszport” oznacza, że każde dziecko podróżujące poza granice strefy Schengen otrzyma paszport. Nowa metoda identyfikacji uprości procedurę kontroli granicznych. Do instrumentów służących ochronie dzieci przed uprowadzeniem dołączą: europejski telefon zaufania do zgłaszania dzieci zaginionych, uprowadzonych lub wyzyskiwanych seksualnie, paszporty z danymi biometrycznymi i paneuropejski system alarmowania o porwaniach dzieci, który wkrótce zostanie uruchomiony.
Należy jednak zwrócić uwagę na zapewnienie wysokiego stopnia poufności w procesie pozyskiwania i wykorzystywania danych biometrycznych. Popieram pomysł sprawozdawcy dotyczący przeprowadzenia badania w zakresie ewentualnych słabych stron systemów identyfikacji odcisków palców, działających w państwach członkowskich Unii Europejskiej. Następnie należy także rozważyć wprowadzenie wspólnego europejskiego systemu porównywania odcisków palców.
(RO) Chciałbym pogratulować panu posłowi Coelho przygotowanego sprawozdania.
Z radością powitałem tę inicjatywę, która oznacza, że po zakończeniu szczytu Rady Europejskiej w Salonikach nastąpił prawdziwy postęp w zakresie stworzenia powiązania dokumentów podróżnych z ich właścicielami i przyjęcia zasady "jedna osoba - jeden paszport”.
Po pierwsze, musimy dopasować zasady i wyjątki od nich przewidziane w przedmiotowym sprawozdaniu do wyników i problemów, które pojawiły się w praktyce. Oznacza to konieczność położenia nacisku na zaproponowany w przedmiotowym sprawozdaniu trzyletni okres przeglądowy, w którym zarówno państwa członkowskie, jak i Komisja muszą podjąć próbę sformułowania zaleceń biorąc pod uwagę teoretyczne zasady i praktyczne przeszkody.
Po drugie, mamy poważny problem w odniesieniu do bezpieczeństwa przechowywanych danych oraz ochrony tożsamości posiadacza dokumentu.
A na zakończenie chciałbym zwrócić państwa uwagę na konieczność opracowania wspólnych zasad, jakimi mają się rządzić niezbędne procedury w wydawania dokumentów podróżnych lub paszportów, gdyż ten właśnie etap ma zasadnicze znaczenie zarówno z punktu widzenia zapewnienia bezpieczeństwa baz danych, jak i zapobiegania fałszowaniu tych dokumentów.
(FR) Panie przewodniczący! Chciałabym szybko podziękować panu posłowi Coelho. Panie pośle, praca z panem to wielka przyjemność, gdyż niezmiennie wykazuje pan ogromne kompetencje, charakteryzuje pana prawdziwa zdolność słuchania i analizowania. I to dzięki panu udało się osiągnąć obecne wyniki.
(RO) W Rumunii paszporty biometryczne zostały wprowadzone z dniem 1 stycznia 2009 r. W tego typu paszporcie znajduje się 50 elementów zabezpieczających, w tym - po raz pierwszy w Unii Europejskiej - element służący do identyfikowania zarówno twarzy, jak i odcisków palców posiadacza.
Tym sposobem Rumunia zrobiła ważny krok naprzód na drodze do wstąpienia do strefy Schengen, zaplanowanego na rok 2011. Wprowadzenie paszportów biometrycznych oznacza spełnienie ostatniego podstawowego warunku, niezbędnego do włączenia Rumunii do programu znoszenia wiz. W wyniku tego, odmowa zniesienia wymogu wizowego dla obywateli Rumunii podróżujących do USA będzie teraz oparta jedynie na przesłankach subiektywnych i mam nadzieję, że Stany Zjednoczone poświęcą tej kwestii należytą uwagę.
Raz jeszcze pragnę podziękować sprawozdawcy za dodanie istotnych zmian do rozporządzenia, a zwłaszcza dotyczących stworzenia jednolitego europejskiego systemu służącego do weryfikacji zgodności elementów biometrycznych z danymi gromadzonymi na mikroprocesorze.
(RO) Harmonizacja na szczeblu europejskim standardów bezpieczeństwa w odniesieniu do paszportów biometrycznych stanowi przedłużenie postanowień w ramach dorobku Schengen. Rozporządzenie określa ogólny obowiązek składania odcisków palców, które będą gromadzone na bezstykowym mikroprocesorze w paszporcie.
Popieram propozycje odstępstw w odniesieniu do pobierania odcisków palców od dzieci poniżej 12. roku życia i zachęcam do przeprowadzenia rewizji i harmonizacji określonych przepisów krajowych.
Moim zdaniem dane biometryczne w paszportach muszą być przetwarzane zgodnie z prawodawstwem wspólnotowym regulującym kwestie ochrony danych osobowych i prywatności. W przypadkach, gdy powyższy przepis jest przewidziany w ustawodawstwie krajowym, Komisja i państwa członkowskie muszą podjąć niezbędne środki gwarantujące jego stosowanie w odniesieniu do przetwarzania biometrycznych danych paszportowych, zarówno podczas kontroli granicznych, jak i w ramach funkcjonowania stosownych baz danych.
Chciałabym jednak zauważyć, że ograniczenie ważności paszportów biometrycznych do okresu dwunastomiesięcznego lub krótszego - w odniesieniu do osób tymczasowo lub stale niezdolnych do złożenia odcisków palców - utrudni życie osobom niepełnosprawnym. Zwracam się zatem z prośbą do Komisji o ponowne rozpatrzenie przedmiotowego tekstu.
Panie przewodniczący! Żaden praworządny obywatel nie powinien martwić się, że tożsamość jego samego lub jego dzieci zostanie potwierdzona. Dlatego też z radością przyjmuję propozycję wykorzystania danych biometrycznych w paszportach i innych dokumentach.
Chciałem jedynie zwrócić uwagę na pewną kwestię do rozważenia w przyszłości. W rzeczywistości żadna cecha biometryczna człowieka nie jest identyczna przez całe życie, od dzieciństwa, aż do dorosłości, z wyjątkiem jednej: genetycznych odcisków palców. Ta cecha jest niezmienna od chwili poczęcia aż do śmierci, a nawet dłużej. Pobranie małej próbki ze szczątków kości umożliwia obecnie identyfikację człowieka nawet kilka lat po jego śmierci. Dzisiejsza technologia z zakresu genetycznych odcisków palców jest szybka i tania, a badania można przeprowadzić przy użyciu jedynie kilku komórek, uzyskanych z szybkiego wymazu ze śluzówki jamy ustnej lub z kropli krwi, pobranej na przykład z pępowiny.
W związku z powyższym proponuję, żeby w przyszłości uznać genetyczne odciski palców za jedyny sposób identyfikacji biometrycznej - co daje gwarancje jednakowego traktowania jednostek - wszystkich obywateli Europy.
(DE) Panie przewodniczący! Składam podziękowania panu posłowi Carlosowi Coelho i gratuluję mu przygotowanego sprawozdania. Wszyscy bylibyśmy rozczarowani, gdyby jego sprawozdanie było poniżej oczekiwanego poziomu, gdyż przyzwyczaił nas do wysokiego standardu przygotowywanych przez siebie sprawozdań. Szczególnie podobało mi się wyraźne zaznaczenie przez pana posła Coelho już na początku, że jego sprawozdanie dotyczy bezpieczeństwa dzieci. Możemy to osiągnąć poprzez wydawanie zabezpieczonych paszportów i pobieranie odcisków palców, co umożliwi sprawdzenie, czy osoba przekraczająca granicę jest rzeczywiście osobą, której dane znajdują się w paszporcie.
Ten cel można zatem wykorzystać do osiągnięcia bezpieczeństwa dzieci. Nasze rozważania, czy należy pobierać odciski palców od dzieci w wieku sześciu, czy też raczej dwunastu lat, to tylko kwestie techniczne, a nie kwestia poglądów. Nie mam nic przeciwko pobieraniu odcisków palców od sześciolatków, ponieważ w grę wchodzi bezpieczeństwo naszych dzieci. Moim zdaniem rzeczą zupełnie zrozumiałą jest, że należy przestrzegać przepisów prawnych dotyczących ochrony danych. Nie powinniśmy nawet o tym dyskutować. Kontrolowanie przestrzegania tych przepisów należy do obowiązków państwa konstytucyjnego. Unia Europejska zrobi decydujący krok naprzód w działaniach na korzyść dzieci oraz przeciwko handlowi dziećmi i ich przemytowi, jeśli dojdziemy do punktu, gdy będziemy wydawać zabezpieczone paszporty i przestrzegać przepisów z zakresu ochrony danych.
Panie przewodniczący! Sądzę, że cała Izba złożyła hołd panu posłowi Coelho za wykonaną pracę i jego zalety. Ja również dołączę się do pochwały wygłoszonej przez panią poseł Roure.
Chciałbym powiedzieć, powtarzając za panem posłem Gérardem Deprezem, że musimy dążyć w kierunku zdobywania coraz bardziej wiarygodnych, coraz bardziej porównywalnych danych biometrycznych, które pozwolą nam lepiej wykorzystać zaawansowane technologie w celu zapewnienia bezpieczeństwa na zamieszkiwanym przez nas wolnym obszarze. Dlatego właśnie zaplanowaliśmy to spotkanie. Z radością zatem przyjąłem wiadomość, że Parlament także wniósł swój wkład w podejmowane wysiłki na rzecz zwiększenia bezpieczeństwa procesu identyfikacji dzieci, który jest niezbędny dla zapewnienia ich bezpieczeństwa.
Pytano mnie, czy mamy już dowody skuteczności tych procesów. Powiedziałbym, że właściwa ocena skuteczności będzie możliwa jedynie w działaniu, ale a priori wszystko wskazuje, że zwiększone bezpieczeństwo będzie wynikiem ulepszenia procesu identyfikowania dzieci podróżujących samodzielnie. W każdym bądź razie nie możemy nie uwzględnić tego głównego celu. Teraz przedstawię Izbie kilka odpowiedzi na kilka pytań.
Po pierwsze, muszę powiedzieć, że Komisja w swoich wnioskach zawsze kładzie nacisk na ochronę danych. Komisja skonsultowała treść podstawowego wniosku z Europejskim Inspektorem Ochrony Danych, którego uwagi zostały uwzględnione. Dodam także, że nasze normy odnośnie do identyfikatorów są zharmonizowane z normami ICAO (Organizacji Międzynarodowego Lotnictwa Cywilnego), co - jak już mówiliśmy - ułatwi dialog ze Stanami Zjednoczonymi.
Następnie chciałbym państwu przypomnieć, że rodziny rzeczywiście ponoszą koszty finansowe w przypadku paszportów dzieci, ale te decyzje należą do kompetencji państw członkowskich i chciałbym zauważyć, że podczas podróży w strefie Schengen wystarcza dowód tożsamości. Posiadanie paszportu jest jedynie wymagane podczas podróży poza granice Unii Europejskiej.
Na zakończenie pragnę potwierdzić, że Komisja przeprowadzi badanie porównawcze uregulowań obowiązujących w państwach członkowskich odnośnie do osób nieletnich podróżujących samodzielnie. W stosownym momencie zaproponujemy, by Rada podjęła niezbędne środki mające na celu bardziej skuteczną ochronę dzieci i zapobieganie procederowi handlu dziećmi. Wyraźnie widać, że Parlament, zresztą słusznie, domaga się przeprowadzenia takiego badania i oczywiście osobiście zobowiązuję się zrobić wszystko, by moi współpracownicy przygotowali badanie najlepiej i najszybciej jak tylko możliwe.
To wszystko, co mam do powiedzenia. Poza tym, że pragnę powtórnie podziękować Parlamentowi za kolejny bardzo konstruktywny wkład w tworzenie europejskiego prawodawstwa.
Panie przewodniczący! Jednym z wyników wyłaniających się z tej debaty jest z pewnością zainteresowanie dużej większości w Izbie kwestią skutecznego zwalczania handlu ludźmi - a w szczególności handlu dziećmi. To najlepszy ze sposobów na wykorzystanie środka, który przyjmiemy i z radością zauważyłem, że prawie każdy z mówców odniósł się do tego tematu.
Chcę raz jeszcze podziękować wszystkim sprawozdawcom pomocniczym za ich współpracę. I proszę mi wierzyć, to nie są tylko puste słowa. Uczciwie mówiąc moja koleżanka, pani poseł Roure, odegrała kluczową rolę w ugruntowaniu porozumienia, do którego osiągnięcia w dużej mierze przyczynił się pan komisarz Barrot i francuska prezydencja. Szczególnie mocno pragnę podziękować panu komisarzowi Barrotowi za gotowość Komisji do zapewnienia instytucjonalnego wsparcia na rzecz wzmocnienia walki przeciwko handlowi dziećmi, a także gotowość do współpracy przy przeprowadzeniu trzech badań, o które prosiliśmy, a dotyczących kwestii: wiarygodności dziecięcych odcisków palców, dokumentów źródłowych i odsetka błędnych odrzuceń; które stanowią część problemów, jakie mamy w związku z wdrażaniem powyższych zasad.
Panie przewodniczący! Na zakończenie dodam, że pan poseł Brejc zapytał, czy możemy potwierdzić, że proces wydawania paszportów jest bezpieczny. Jeśli mam być zupełnie szczery, to muszę powiedzieć, że występują różnice pomiędzy poszczególnymi krajami. Systemy niektórych państw są bardziej rygorystyczne, co po raz kolejny dowodzi jak ważne jest przeprowadzenie badania w odniesieniu do dokumentów źródłowych. Wiem, że obszar ten leży poza sferą kompetencji Europy - wydawanie paszportów jest przywilejem krajowym - i dlatego też ucieszyłem się, gdy pan komisarz Barrot zgodził się na współudział Komisji Europejskiej w pracach nad badaniem dotyczącym dokumentów źródłowych. Nie ma sensu wprowadzanie zabezpieczonych paszportów, jeśli to bezpieczeństwo może być nadwyrężone podczas procesu wydawania dokumentu. Nie chodzi tu o narzucanie państwom członkowskim określonych środków działania, ale o dzielenie się najlepszymi praktykami, tak byśmy mogli zagwarantować rzeczywiste zabezpieczenie paszportu europejskiego podczas przekraczania naszych zewnętrznych granic. Bardzo dziękuję wszystkim państwu za współpracę.
Panie przewodniczący, panie i panowie! Przyjęcie przedmiotowego rozporządzenia stanowi istotny krok na drodze do poprawy bezpieczeństwa dokumentów podróżnych obywateli UE. W wyniku wprowadzenia rozporządzenia powinniśmy, do 29 czerwca 2009 r., osiągnąć w UE określone powiązanie pomiędzy paszportem i jego właścicielem, co w znacznej mierze przyczyni się do ochrony paszportów przed fałszerstwem.
Ze szczególną radością witam wdrożenie zasady "jedna osoba - jeden paszport”, która umożliwia poprawę bezpieczeństwa podróży, zwłaszcza w przypadku dzieci i utrudnia działania osób zaangażowanych w handel dziećmi i w porwania. Wprowadzenie w państwach członkowskich tego wymogu jest godne pochwały, na przykład w Estonii obowiązuje on już od 2000 roku.
Ważną rolę do odegrania, poza zabezpieczonymi dokumentami podróżnymi, ma straż graniczna w państwach członkowskich, której funkcjonariusze muszą sprawdzać osoby niepełnoletnie, podróżujące samodzielnie lub z opiekunem poza zewnętrzne granice UE, dokładniej niż sprawdzają dorosłych.
Kwestia zabezpieczenia dokumentów podróżnych zdecydowanie nie ogranicza się do paszportów, cały proces jest nie mniej ważny. Dlatego też nie ma sensu zwiększanie zabezpieczeń w paszportach bez jednoczesnego zwrócenia uwagi na pozostałe ogniwa w łańcuchu.
Moim zdaniem, obok zwiększania bezpieczeństwa dokumentów podróżnych, Komisja Europejska powinna zastanowić się nad przyjęciem wspólnego podejścia na szczeblu UE w celu zastąpienia obowiązujących obecnie w 27 państwach członkowskich różnych zasad z zakresu ochrony dzieci, które przekraczają zewnętrzne granice UE.
Zagrożenia terrorystyczne spowodowały, że wprowadzenie pewnych dodatkowych zabezpieczeń i danych biometrycznych mających na celu poprawę ochrony podróżnych przemieszczających się po obszarze Unii Europejskiej, stało się koniecznością. Walka przeciwko handlowi dziećmi poprzez wprowadzenie zasady "jedna osoba - jeden paszport” i wprowadzenie odstępstw w odniesieniu do pobierania odcisków palców od dzieci poniżej 12. roku życia, to najważniejsze propozycje przedstawione we wniosku dotyczącym rozporządzenia. Mimo, że ustawodawstwo w niektórych państwach członkowskich pozwala na pobieranie odcisków palców od dzieci poniżej 12. roku życia, będzie to możliwe jedynie w trakcie czteroletniego okresu przejściowego. Utrzymana jednak zostanie obowiązkowa granica wieku, wynosząca 6 lat. Wyniki niektórych badań pilotażowych przeprowadzonych w państwach członkowskich pokazują, że odciski palców pobrane od dzieci poniżej szóstego roku życia są słabej jakości i mogą się zmieniać wraz z rozwojem dziecka. Ustalenie granicy wieku zmniejsza ryzyko popełnienia błędu podczas identyfikacji osób polegającej na pobraniu odcisków palców. Utrudnia także możliwości działania handlarzy dziećmi. W świetle wydarzeń z 11 września 2001 r. konieczność ochrony podróżnych stała się tym wyraźniej widoczna. Zwiększeniu ochrony i bezpieczeństwa musi jednak towarzyszyć zagwarantowanie przestrzegania praw pasażerów i ich godności, zgodnie z postanowieniami Europejskiej Konwencji o ochronie praw człowieka i podstawowych wolności.
Kolejnym punktem posiedzenia jest sprawozdanie sporządzone przez posła Cappato w imieniu Komisji Wolności Obywatelskich, Sprawiedliwości i Spraw Wewnętrznych w sprawie publicznego dostępu do dokumentów Parlamentu Europejskiego, Rady i Komisji (wdrożenie rozporządzenia (WE) nr 1049/2001).
Panie przewodniczący, panie i panowie! Jest to sprawozdanie w sprawie statusu publicznego dostępu do dokumentów Unii Europejskiej a także okazja do sformułowania ewentualnych sugestii. W tym krótkim czasie, jakim dysponujemy, chciałbym zwrócić uwagę na trzy istotnie kwestie.
Pierwsza dotyczy Rady. Rządy państw członkowskich Unii Europejskiej uczestniczą w obradach mającej uprawnienia legislacyjne Rady, która, podobnie jak każde inne zgromadzenie posiadające takie uprawnienia, powinna być zobowiązana do zapewnienia publicznego dostępu do swojej pracy i podejmowanych decyzji. Chciałbym zwrócić na to szczególną uwagę, ponieważ grupa Europejskiej Partii Ludowej (Chrześcijańscy Demokraci) i Europejskich Demokratów zgłosiła poprawki dotyczące odrębnego głosowania nad kilkoma punktami. Mam nadzieję, że odrębne głosowanie nie będzie wykorzystane do usunięcia istotnych fragmentów sprawozdania. Na przykład w punkcie 3 sprawozdania postuluje się podjęcie działań wynikających z orzeczenia w sprawie wniesionej przez Maurizio Turco, byłego posła do PE z ramienia Partii Radykalnej, który wygrał przed Trybunałem Sprawiedliwości sprawę dotyczącą upubliczniania decyzji prawnych podejmowanych przez służby prawne instytucji europejskich oraz obowiązku ujawniania składu osobowego delegacji państw członkowskich w Radzie. Mamy prawo wiedzieć, kto i jak głosuje w Radzie. Dlatego też mam nadzieję, że nikt nie zagłosuje przeciw punktowi 3 lub punktowi 9, zawierającemu prośbę o informacje na temat tego, co dzieje się w Coreper, Komitecie Stałych Przedstawicieli, oraz postulat, aby Komitet ujawniał dokumenty z posiedzeń, a nie utajniał wszystkich dokumentów dotyczących polityki międzynarodowej jako dokumentów dyplomatycznych. To bardzo ważna kwestia!
Kolejna kwestia, jaką podnosimy, dotyczy Parlamentu - naszego Parlamentu - ponieważ to my musimy jako pierwsi udostępniać publicznie informacje dotyczące tego, czym się zajmujemy. My, włoscy radykałowie, nazywamy to "publicznym rejestrem wybranych przedstawicieli”; innymi słowy rejestrem, w którym można znaleźć wszystkie informacje o działaniach posłów do PE: kto jest obecny, kto jest nieobecny, jak głosują oraz - oczywiście - ile zarabiają. Pamiętajmy jednak - a mówię to, ponieważ złożono także wniosek o odrębne głosowanie nad punktem 5 - że błędem byłoby myślenie, iż nieujawnienie części tych informacji - zwracam się teraz do pani poseł Cederschiöld, która, jak wiem, jest wyczulona na tym punkcie - doprowadziłoby jedynie do jeszcze bardziej agresywnych i demagogicznych ataków na posłów do PE. Wiemy, że niektórzy posłowie filmowali innych posłów do PE; zaczęli ich szpiegować. Z problemem tym nie uporamy się poprzez zakazywanie takiego postępowania, ale przez zapewnienie publicznego dostępu do całości naszej pracy, co sprawi, że nie trzeba już będzie podglądać nas przez dziurkę od klucza ani upubliczniać prac i posiedzeń komisji parlamentarnych oraz obrad Parlamentu poprzez transmisje internetowe.
Trzecia kwestia, jaką chciałbym poruszyć, dotyczy formatu dokumentów, jako że grupa PPE-DE zwróciła się także z prośbą o odrębne głosowanie nad punktem 7, który dotyczy tej kwestii. W punkcie tym postulujemy, w aspekcie technologicznym, tworzenie dokumentów przy wykorzystaniu edytorów tekstu opartych na licencji open source, wielojęzyczności oraz technologii umożliwiających dostęp do informacji i dokumentów osobom niepełnosprawnym. Mam nadzieję, że nikt w tej Izbie nie jest przeciwny opartemu na licencji open source wielojęzycznemu dostępowi wykorzystującemu technologie, które ułatwiają dostęp do informacji osobom niepełnosprawnym, gdyż jest to istotna kwestia dla części obywateli Unii Europejskiej.
Wiemy, że Komisja zaproponowała reformę naszego regulaminu, którą zajmiemy się w sprawozdaniu pana posła Cashmana, jednak przedmiotowa rezolucja stanowi pierwszą okazję do określenia punktów odniesienia dla tego Parlamentu. Mam nadzieję, że nie zostanie ona zmarnowane i że wszystkie kluczowe kwestie, które chciałem poruszyć w przedmiotowym sprawozdaniu, zostaną uwzględnione.
wiceprzewodnicząca Komisji. - Panie przewodniczący! Chciałabym rozpocząć moje wystąpienie od podziękowania panu za bardzo dobrze napisane i interesujące sprawozdanie oraz pogratulowania sprawozdawcy. Jest to ważny temat, któremu poświęcamy wiele uwagi, w szczególności w kontekście zmiany rozporządzenia (WE) nr 1049/2001 a także zmian, jakie w tym zakresie wprowadzi traktat lizboński - przy założeniu, że wejdzie on w życie.
Przedmiotowe sprawozdanie zasadniczo dotyczy wdrożenia rozporządzenia (WE) nr 1049/2001, dlatego też chciałabym rozpocząć od przypomnienia jednego z pozytywnych aspektów wdrożenia tego rozporządzenia - jak bowiem mówią dane liczbowe, i co podkreślono w sprawozdaniu Parlamentu, instytucje europejskie zapewniły dostęp do większej liczby dokumentów oraz odnotowały zmniejszenie się liczby i częstotliwości odmów.
Robimy wszystko, aby jeszcze bardziej zwiększyć przejrzystość i otwartość. Oczywiście niektóre z przedstawionych w sprawozdaniu zaleceń wykraczają poza zakres stosowania rozporządzenia 1049/2001 z 2006 roku, natomiast inne nie są bezpośrednio związane z działaniami Komisji, co właśnie usłyszeliśmy.
Sprawozdanie dotyczy szeregu kwestii dotyczących otwartości oraz komunikowania się z obywatelami, co uważam za szczególnie cenny wkład w ogólną refleksję na temat przejrzystości, komunikacji i działań informacyjnych.
Chciałabym pokrótce omówić kilka z zaleceń i zasad, na których się one opierają, gdyż zasługują one na to, aby poświęcić im należytą uwagę.
Jeżeli chodzi o sprawę Turco, to chciałabym państwa zapewnić, że Komisja w pełni bierze to orzeczenie pod uwagę. Jak powiedziano wcześniej, dotyczy ono głównie potrzeby zwiększenia otwartości w przypadkach, w których Rada działa jako władza ustawodawcza, ale ma ono także zastosowanie do Komisji oraz wszystkich instytucji. Komisja ma za zadanie dopilnować, aby każda prośba o dostęp była dokładnie i indywidualnie oceniona pod kątem parametrów określonych przez Trybunał Sprawiedliwości.
Po drugie, wniosek o ustanowienie wspólnych zasad dotyczących procedur administracyjnych wymaga głębszej refleksji, gdyż wiele z tych procedur jest bardzo szczegółowych, a w niektórych przypadkach każda instytucja ma inne procedury. Oznacza to, że będziemy potrzebowali więcej czasu na stwierdzenie, jak można tego dokonać.
Zalecenie, aby włączyć rozporządzenie (EWG, Euratom) nr 354/83 dotyczące udostępnienia do wglądu publicznego historycznych materiałów archiwalnych do rozporządzenia 1049/2001 jest dość skomplikowane z jednego powodu - mianowicie art. 255 Traktatu WE oraz rozporządzenie 1049/2001 nie mają zastosowania do wszystkich instytucji i organów. Sytuacja ta mogłaby także ulec zmianie kiedy wejdzie w życie traktat lizboński - o ile w ogóle wejdzie - gdyż rozszerzy on prawo dostępu do dokumentów na wszystkie instytucje i organy. Fakt, że zakres stosowania obu rozporządzeń się nie pokrywa sprawia, że ich połączenie nie jest wcale proste.
Jeżeli chodzi o krytyczną uwagę Rzecznika Praw Obywatelskich dotyczącą rejestrów publicznych, chciałabym państwa zapewnić, że traktujemy ją bardzo poważnie. Jak państwo wiedzą, dysponujemy rejestrem dokumentów, który funkcjonuje od czerwca 2002 roku, a od tamtego czasu Komisja przygotowała także specjalny rejestr dotyczący procedur komitetowych oraz rejestr dotyczący grup ekspertów. Zawsze robimy, co w naszej mocy, aby modernizować nasze wewnętrzne systemy informatyczne.
Niestety nie nastąpi to z dnia na dzień i wymaga to pracy. Mamy stale na uwadze potrzebę zwiększenia zakresu rejestru publicznego i mam nadzieję, że wiecie państwo także o moim osobistym zaangażowaniu w tę sprawę. Przyznajemy, że wciąż musimy zwiększać zakres naszych rejestrów publicznych i potwierdzamy nasze zaangażowanie w proces wzbogacania rejestrów w celu zapewnienia większej przejrzystości.
W rezolucji pojawiają się kwestie zarządzania dokumentami, wspólnego portalu oraz projektu Trans-Jai. Komisja popiera pomysł utworzenia wspólnego portalu w celu ułatwienia obywatelom dostępu do dokumentów legislacyjnych. Uważam, że pociągałoby to za sobą stworzenie wspólnej metodologii oraz wymagało przeanalizowania, jak takie rozwiązanie wpłynęłoby na kwestię identyfikacji dokumentów i odniesień. Pragnęlibyśmy stworzyć portal, który zapewniałby pełny dostęp do dokumentów publicznych każdej instytucji, dlatego też z chęcią będziemy z państwem w tym zakresie współpracować.
Jeżeli chodzi o projekt Trans-Jai, to powtórzę to, co powiedziałam w swojej odpowiedzi w październiku: projekt ten ma zostać udostępniony opinii publicznej przed rokiem 2010.
Chciałabym się także odnieść do kwestii wymiany informacji między instytucjami. Rozumiem, czego ta kwestia dotyczy i czego państwo oczekujecie, jednak pragnę przypomnieć, że istnieje już ustalona metoda wymiany między naszymi instytucjami poufnych dokumentów będących w posiadaniu Komisji, a reguluje ją jeden z załączników do umowy ramowej. Powinniśmy także mieć na uwadze fakt, że kwestia wymiany informacji między instytucjami nie jest związana z dostępem publicznym i uważamy, że sprawą tą powinniśmy się zajmować osobno, co ma obecnie miejsce.
Cenny wkład, jaki wnoszą przedmiotowe sprawozdanie oraz debata, będziemy mogli także wykorzystać przy kolejnej okazji, kiedy to będziemy omawiać tę kwestię szerzej. Jestem wdzięczna Parlamentowi za jego wysiłki na rzecz priorytetowego traktowania kwestii przejrzystości i otwartości. Powrócimy do wielu z tych kwestii w najbliższej przyszłości, na przykład w trakcie wspólnego posiedzenia Komisji Wolności Obywatelskich, Sprawiedliwości i Spraw Wewnętrznych z prezydencją czeską w przyszłym tygodniu, w którym będę miała przyjemność uczestniczyć, a następnie już za kilka tygodni będziemy pracować nad istotną kwestią zmiany rozporządzenia 1049/2001.
Uważam, że dyskusja nie powinna się w tym punkcie zakończyć. W kwestii przejrzystości musimy być otwarci. Musimy się zastanowić, co - pomijając przepisy formalne - możemy zdziałać w zakresie stworzenia lepszych rejestrów, uzyskania większej łatwości w obsłudze i dostępności oraz aktywnego rozpowszechniania i szybszej publikacji dokumentów. Krokiem, na który zdecydowałam się sama w ubiegłym roku, było udostępnienie rejestru mojej korespondencji bezpośrednio w Internecie. Jestem przekonana, że mają państwo podobne pomysły i jeżeli nad tym popracujemy, będziemy mogli podać wiele przykładów. Zatem tak właśnie zróbmy.
Panie przewodniczący, panie pośle Cappato! Pańskie sprawozdanie jest pełne dobrych chęci, czego najlepszym potwierdzeniem jest fakt, że Komisja Wolności Obywatelskich, Sprawiedliwości i Spraw Wewnętrznych uznała, że nie jest konieczne wprowadzenie do niego żadnych poprawek.
Jednak pan sam wprowadził 18 poprawek do własnego sprawozdania. To właśnie te poprawki nadały sprawozdaniu, ujmując to ogólnie, radykalny charakter i wzbudziły u mnie szereg poważnych wątpliwości.
Pozwolę sobie podzielić zaproponowane przez pana poprawki na cztery osobne grupy - podkreślam, że są to poprawki, które zaproponował pan sam do sprawozdania, które miało początkowo poparcie wszystkich grup. Po pierwsze, niektóre z nich są niemożliwe do wprowadzenia; formułuje pan sugestie niemożliwe do uwzględnienia. Na przykład, panie pośle Cappato, niektóre z pańskich sugestii nie mają na dzień dzisiejszy podstaw prawnych: harmonizacja przepisów obowiązujących w poszczególnych instytucjach nie będzie możliwa do momentu wejścia w życie traktatu lizbońskiego. Komisarz Wallström powiedziała właśnie coś podobnego. Apeluje pan także o ogłoszenie roku 2009 Europejskim Rokiem Przejrzystości, ale na to jest już za późno, nie ma już czasu. Dlatego też niektórych z pańskich sugestii nie da się uwzględnić.
Po drugie, niektóre z pańskich sugestii nie są słuszne. Na przykład domaga się pan przejrzystości w trakcie obrad grup politycznych. Nie byłoby to dobre rozwiązanie. Potrzebujemy prywatności, ponieważ jest ona atutem politycznym. Jeżeli nie zgadzam się z moją partią i podtrzymuję sprzeciw, chcę to zrobić przy drzwiach zamkniętych: to nie jest brak przejrzystości. Przejrzystość musi dotyczyć instytucji publicznych, a nie partii, zaś prywatność ich debat musi być zagwarantowana. Dlatego też w tej kwestii nie mogę się z panem zgodzić.
Niektóre z wygłoszonych przez pana stwierdzeń, panie pośle Cappato, są błędne. Twierdzi pan na przykład, że 90% działań legislacyjnych odbywa się poprzez procedury komitetowe. Jest to wielka przesada, panie pośle Cappato. Co więcej, procedury komitetowe mają swoje wewnętrzne standardy przejrzystości. Jeżeli wprowadzimy więcej mechanizmów, więcej biurokracji i więcej kontroli, będziemy działać wbrew temu, co chcemy osiągnąć: przejrzystości, która jest bezpośrednio powiązana z prostotą.
Na koniec - zanim pan przewodniczący zasygnalizuje, że mój czas dobiega końca - chciałbym powiedzieć, że niektóre z pańskich sugestii są niepotrzebne. Na przykład rozumiem, że mówienie o przejrzystości działań posłów - która umożliwiałaby sprawdzanie, czy uczestniczą w sesjach plenarnych - wyda się opinii publicznej czymś naprawdę wspaniałym i atrakcyjnym. To jednak można sprawdzić już teraz, panie pośle Cappato. Można też sprawdzić, czy uczestniczą w posiedzeniach komisji; w obu przypadkach wszyscy obywatele mają dostęp do protokołów z posiedzień. Do publicznej wiadomości podawane są także informacje o dietach pobieranych przez posłów do PE. Innymi słowy, obywatele nie mają żadnego problemu z dostępem do tych informacji.
Dlatego też rozumiem, że taka obrona przejrzystości doskonale zaprezentuje się opinii publicznej, jednak musi zdawać pan sobie sprawę, panie pośle Cappato, z tego, że przejrzystość polega na przedstawianiu sutuacji w taki sposób, w jaki ona rzeczywiście wygląda, jeżeli natomiast będziemy wypaczać ten obraz, nie przyczynimy się do jej zwiększenia. Panie przewodniczący, dziękuję za udzielony mi czas.
w imieniu grupy PSE. - Panie przewodniczący! Dziękuję ci, Marco, za bardzo dobre sprawozdanie, ale niestety muszę zgodzić się z innymi osobami w tej Izbie, że przekroczyłeś swoje kompetencje - i wiem dlaczego.
Przedmówca stwierdził, że sugestia nie jest możliwa do uwzględnienia. Jeśli nie będziemy prosić o rzeczy niemożliwe, czy kiedykolwiek uda nam się wprowadzić zmiany?
Jednak w sposób oczywisty przekroczyłeś swoje kompetencje. Nie będziemy transmitować posiedzeń grup politycznych. Zamieszczanie przez posłów do PE na ich stronach internetowych informacji na temat tego, co robią lub gdzie bywają, bądź przekazywanie tych informacji poprzez służby informacyjne Parlamentu nie oznacza jeszcze, że będą oni skuteczni; nie oznacza to, że będą dobrymi posłami.
Rozporządzenie dotyczy dostępu do wszystkich dokumentów przechowywanych, otrzymywanych i sporządzanych przez trzy instytucje, kiedy działają jako władza ustawodawcza. Musimy przyjrzeć się właśnie temu. Musimy zdefiniować, czym jest "działanie jako władza ustawodawcza”. Musimy sprawdzić, jak rozporządzenie funkcjonowało dotychczas, a następnie je ulepszyć. Właśnie do tego chciałbym doprowadzić współpracując ze wszystkimi zaangażowanymi stronami, dlatego też z przyjemnością witam tutaj szwedzką minister Cecilię Malmström, która wcześniej zajmowała się tą kwestią. Wszyscy chcemy, aby sprawa dostępu posuwała się do przodu.
Dlaczego? Ponieważ widzimy, jak wiele osób jest świadomych tego, że mają miejsce pewne działania, w szczególności, jak wspomniałeś, w Radzie, w które zaangażowani są ich ministrowie, ministrowie z ich państw, ale to, co mówią i jak głosują, objęte jest tajemnicą. Z chwilą gdy wyeliminujemy ten element tajności i ujawnimy, jak rzeczywiście głosują ministrowie z państw członkowskich, będą oni w swoich krajach z tych działań rozliczani, a obywatele od razu poczują się związani ze wszystkimi sprawami europejskimi.
Tak więc, Marco, niestety przekroczyłeś swoje kompetencje, w szczególności mówiąc o swoim marzeniu. Gdybyś nie zadeklarował, że jesteś włoskim radykałem, nigdy bym tego nie wywnioskował z tego sprawozdania, jednak chciałbyś, aby partie polityczne transmitowały swe wewnętrzne debaty, a tak się nie stanie. W rzeczywistości, jak powiedział mój przedmówca, ujawniałbyś jedynie podziały, a nie umacniał obywateli w przekonaniu, że jesteśmy tutaj, ponieważ wierzymy w Europę, która jest odpowiedzialna przed tymi obywatelami. Właśnie dlatego sporządzenie listy do głosowania będzie trudne. Moje serce jest z tobą, ale muszę słuchać mojej głowy.
Panie przewodniczący, pani komisarz! Jutro będziemy głosować nad przygotowanym przez pana posła Cappato sprawozdaniem w sprawie publicznego dostępu do dokumentów. Pan Cashman, bardzo dobry i zwykle niewiarygodnie pracowity kolega, właśnie zauważył, że najistotniejszą kwestią jest zapewnienie publicznego dostępu do dokumentów, które omawia się i o których decyduje się właśnie tutaj.
Można by zarzucić panu posłowi Cappato, jak uczynili to panowie posłowie Herrero-Tejedor i Cashman, że przekroczył swoje kompetencje. Jest to z pewnością kwestia interpretacji, a w tym przypadku nie jest to do końca uzasadnione. Kwestia, czy obrady grup powinny być z zasady transmitowane, jest na pewno warta przedyskutowania. Pojawia się zatem pytanie, czy mielibyśmy prawo na przykład do organizowania takiego posiedzenia przy drzwiach zamkniętych na prośbę większości członków grupy, gdyż, jak dobrze wiemy z naszych posiedzeń, jest wiele delikatnych spraw, które należy najpierw wyjaśnić we własnym gronie przed ich podaniem do wiadomości publicznej. Moim zdaniem brudy należy prać we własnym domu, a nie na ulicy.
Chciałbym jeszcze dodać, że przykład ten pokazuje, iż partie polityczne - nie mam tu na myśli grup politycznych - zawsze, kiedy im to pasuje, zainteresowane są w jakimś stopniu opinią publiczną. W innym przypadku konferencje prasowe partii nie byłyby tak szeroko transmitowane. Co interesujące, nikt nie ma pretensji o to, że konferencje niektórych partii politycznych, w trakcie których atmosfera jest często dość ożywiona, nie są transmitowane w całości.
Mogę zatem powiedzieć, że pan poseł Cappato wykonał tutaj dobrą pracę, choć - do czego jesteśmy przyzwyczajeni - propozycje zmian mogą pochodzić z innych grup. W niektórych przypadkach są one właściwie na tyle dobre, że należy je wziąć pod uwagę.
W porównaniu z pozostałymi dwiema instutycjami Parlament może być wciąż uznawany za lidera w kwestii przejrzystości, dlatego też nie byłaby ona dla mnie priorytetem. Zarówno w kwestii dostępności dokumentów, jak i jawności posiedzeń oraz działań posłów do Parlamentu Europejskiego, jesteśmy bardziej otwarci niż jakikolwiek parlament krajowy. Nie oznacza to, iż nie ma potrzeby wprowadzania ulepszeń, w tym w innych instytucjach, a w szczególności w przypadku Rady, która niestety nie jest tutaj reprezentowana. Pan poseł Cashman przed chwilą powiedział, że w celu ustanowienia odpowiedzialności za działania polityczne musimy wiedzieć, kto, jakie i w jaki sposób podejmuje decyzje.
Jednak jeszcze ważniejszą kwestią jest zapewnienie dostępu do dokumentów sporządzanych na przykład w ramach procedury komitetowej. Konkretnym przykładem jest załącznik do rozporządzenia o płynach w bagażu podręcznym, do którego ani obywatele, ani parlamentarzyści nie mieli dostępu. Wymóg przejrzystości nie został wprowadzony w większości państw członkowskich Unii Europejskiej bez powodu, a powodem tym jest danie obywatelom możliwości zrozumienia działań politycznych, ustanowienia odpowiedzialności oraz, na dalszym etapie, umożliwienie obywatelom podejmowania różnych decyzji w wyborach.
Dziękuję bardzo, panie przewodniczący, za dodatkowy czas. Powodzenia, Marco. Będę z tobą w trakcie jutrzejszego głosowania i wierzę, że uda nam się doprowadzić tę sprawę do końca.
w imieniu grupy UEN. - (PL) Panie Przewodniczący! Jeśli Unia ma być dla obywateli, a nie dla eurokratów, to oczywiście musi być bardziej przejrzysta, a działania organów Unii bardziej transparentne. Tylko wtedy Unia może odzyskiwać swoją bezmyślnie trwonioną wiarygodność. Trwonioną na przykład poprzez forsowanie na siłę traktatu konstytucyjnego oraz poprzez brak odwoływania się do referendów. Stąd słuszne żądanie, aby wszystkie debaty Rady Unii, decydujące przecież o losie Europy, mogły być znane obywatelom krajów członkowskich Unii - wszystkie obrady Rady Unii to nie oznacza, że obrady grup politycznych.
Ważne jest też, aby te same zasady udostępniania dokumentów miał i Parlament, i Komisja Europejska, i Rada, aby nie były to osobne planety na firmamencie informacyjno-informatycznym. Myślę, że ten raport jest istotnym krokiem naprzód w kierunku jawności, natomiast w moim głębokim przekonaniu być może w niektórych sprawach wychodzi rzeczywiście za daleko. Już towarzysz Lenin mówił, że czasem należy pójść dwa kroki naprzód, aby jednak ten jeden krok się cofnąć. Być może warto, aby pan sprawozdawca wziął to pod uwagę.
Panie przewodniczący! Sprawozdanie przygotowane przez sprawozdawcę, pana posła Cappato, wskazuje, że istnieją poważne niedociągnięcia w zakresie dostępu do unijnych dokumentów. Popieram wniosek sprawozdawcy o wprowadzenie ulepszeń w związku ze sprawozdaniem rocznym. Popieram także poprawki złożone przez sprawozdawcę. Ponadto zakładam, że Parlament zagłosuje za faktyczną zasadą publicznego dostępu w trakcie zbliżającego się głosowania nad sprawozdaniem pana posła Cashmana dotyczącym rozporządzenia w sprawie publicznego dostępu.
Jeżeli chodzi o sprawozdanie roczne, to chciałabym w szczególności podkreślić fakt, że jest rzeczą absolutnie niedopuszczalną, by zasada publicznego dostępu nie miała zastosowania do prawa pochodnego, które obejmuje 90% wiążących aktów prawnych przyjmowanych każdego roku przez instytucje europejskie. Informacje na temat uczestnictwa posłów w pracach Parlamentu oraz wszelkich kwestii finansowych zwiazanych z ich funkcjami w Parlamencie muszą być także całkowicie przejrzyste. Popieram wniosek o stworzenie wspólnego rejestru dokumentów.
Na koniec chciałabym powiedzieć, że pełniejszy dostęp publiczny nie jest wymogiem populistycznym, ale demokratycznym.
Panie przewodniczący! W demokracji przejrzystość to kwestia honoru. W państwach demokratycznych obywatele wybierają władze. Władze te mianują urzędników, którzy wdrażają demokratyczne decyzje. Byłoby zatem absurdem, gdyby ci demokratycznie wybrani przedstawiciele oraz mianowani urzędnicy mieli prawo zatajać informacje przed osobami, które je wybrały. Jednak fakt, że tak się dzieje, można wytłumaczyć na dwa sposoby. Po pierwsze, mamy tu do czynienia ze spuścizną po społeczeństwie przeddemokratycznym, w którym ludzie byli traktowani jak poddani władców niepochodzących z wyborów. Poddani nie mieli prawa ingerować w sprawy władcy. Po drugie, bezpieczeństwo narodu, sprawy związane z uczciwością obywateli, tajemnice handlowe, wpływy rynkowe oraz inne tego typu kwestie mogą wymagać wyłączenia z zasady przejrzystości.
Dziś pierwszy z tych czynników jest zupełnie nieistotny. Władzom nie wolno, w ramach ich działalności w tym charakterze, zatajać informacji przed swoimi obywatelami. Jednak drugi czynnik ma znaczenie i wymaga pogodzenia interesów, co nie jest łatwe. Uzasadnione żądania znalezienia właściwej równowagi są niestety często przez władze wykorzystywane do zatajania informacji.
Unia Europejska nie ma chlubnych tradycji związanych z przejrzystością. W swoim dzieciństwie i wczesnej młodości była ona instutucją całkowicie skrytą; dotyczyło to nawet wewnętrznej książki telefonicznej Komisji. Unia Europejska była na początku swego istnienia swoistym chińskim cesarstwem, i jest nim nadal, choć podjęto już ważne działania: kodeks postępowania z 1993 roku, przyjęcie żądań Stowarzyszenia Dziennikarzy Szwedzkich w 1998 roku oraz rozporządzenie z 2001 roku.
Z niemałą dumą odnotowuję, że to właśnie mój kraj, Szwecja, ma najdłuższą tradycję związaną z przejrzystością w zakresie ustaw. Właśnie dlatego państwo szwedzkie zaangażowało się w sprawę Turco i przekonało w lecie ubiegłego roku Europejski Trybunał Sprawiedliwości do uchylenia decyzji Rady i wyroku Sądu Pierwszej Instancji. Był to kolejny krok oddalający nas od modelu chińskiego cesarstwa, ale droga do osiągnięcia demokratycznej przejrzystości w UE jest wciąż długa. Napotykamy na duży opór wewnętrzny. Sprawoznanie pana posła Cappato powinno zatem uzyskać pełne poparcie tej Izby, co stanowiłoby kolejny krok naprzód na tej długiej drodze.
(IT) Panie przewodniczący, panie i panowie! Zajmę tylko kilka sekund, by powiedzieć, że zgadzam się z większością twierdzeń zawartych w sprawozdaniu pana posła Cappato. Byłoby dziwne, gdybym się nie zgadzał, ponieważ, jak sądzę, jestem jedynym włoskim posłem do PE, który próbuje podawać do wiadomości publicznej listę obecności oraz kwestie poruszane w tym Parlamencie przez delegację włoską. Robię to od lat w małym notatniku, w którym opisuję swoje działania parlamentarne.
Byłbym bardziej zadowolony, gdyby na przykład włoska prasa, która nazbyt często nas krytykuje, publikowała informacje, które być może same w sobie nie powodowałyby trzęsienia ziemi, ale służyłyby opisaniu działań, jakie podejmują tutaj włoscy posłowie do PE. Byłoby jeszcze lepiej, gdyby publikacje takie podkreślały, że nasze działania, o ile są właściwie wykonywane, są niezależne od politycznych afiliacji, które stoją za naszym wyborem - w tym znaczeniu, że staramy się służyć całemu systemowi.
Przyklaskuję inicjatywie pana posła Cappato. Będę głosował za prawie wszystkimi punktami zawartymi w jego wniosku.
(RO) Unia Europejska jest oparta na zasadzie przejrzystości, o której mowa w art. 4 i 6 Traktatu o Unii Europejskiej oraz w art. 41 Karty praw podstawowych Unii Europejskiej.
Od samego początku Europa postulowała stworzenie procesu decyzyjnego, który byłyby możliwie jak najbardziej przejrzysty i bliski obywatelowi. Parlament Europejski z samej swojej natury jako pierwszy promuje publiczny dostęp do procesu decyzyjnego, gdyż różnorodne opinie na temat prac legislacyjnych i nielegislacyjnych pomagają zwiększyć zaufanie obywateli państw członkowskich do europejskich instytucji.
W chwili obecnej publiczny dostęp do dokumentów instytucji europejskich jest dość dobry. Jednak oczywisty jest fakt, że pochodzące z 2001 roku przepisy europejskie regulujące to prawo dostępu muszą zostać zaktualizowane.
Już w 2006 roku Parlament zwrócił się do Komisji z prośbą o złożenie wniosków dotyczących zmiany przedmiotowego rozporządzenia i przedstawił szereg zaleceń:
wszystkie dokumenty przygotowawcze do aktów prawnych powinny być bezpośrednio dostępne opinii publicznej oraz
Komisja uwzględniła te zalecenia i zostały one włączone do nowego wniosku dotyczącego rozporządzenia w 2008 roku.
W procesie decyzyjnym zaangażowane strony spotykają się z różnymi opiniami, czasami ze sobę sprzecznymi. Negocjacje prowadzą do podjęcia decyzji, którą są możliwe do zaakceptowania przez wszystkie zainteresowane strony. Obywatele Europy muszą być informowani o procesie, który prowadzi do podejmowania decyzji, ponieważ decyzje te mają bezpośredni wpływ na ich życie.
(ET) Panie i panowie! Demokracja opiera się na przejrzystości i otwartości. Kwestia ta jest szczególnie istotna teraz, kiedy zbliżają się czerwcowe wybory do Parlamentu Europejskiego.
Uproszczenie środowiska internetowego przyczyniłoby się do zwiększenia frekwencji w tych wyborach. Jeżeli przekażemy obywatelom łatwo przyswajalne informacje dotyczące działań ich reprezentantów i funkcjonowania Parlamentu Europejskiego jako całości, będziemy w stanie zainteresować naszą pracą zarówno osoby młode, jak i starsze. e-Parlament jest bardzo cenną inicjatywą.
Wszystkie informacje dotyczące pracy danego posła powinny być dostępne dla obywateli w oparciu o kryteria wyszukiwania. Zgadzam się ze sprawozdawcą, że oprócz informacji na temat pracy zgromadzenia plenarnego, obywatele powinni mieć także dostęp do informacji na temat prac komisji i delegacji. Muszą oni mieć możliwość pełnego zrozumienia naszych działań.
Popieram także pomysł stworzenia wspólnego rejestru informacji i dokumentów. Ważne jest, aby obywatele mogli monitorować interesujące ich obrady i mieli dostęp do wszystkich dokumentów w jednym miejscu. Stworzenie wspólnego portalu będzie wymagać czasu, ale powinniśmy zmierzać w tym kierunku. Jest to droga, jaką powinniśmy podążać teraz i w przyszłości. Popieram sprawozdanie pana posła Cappato.
Panie przewodniczący! Chciałabym pogratulować mojemu koledze, posłowi Marco Cappato, przygotowania przedmiotowego sprawozdania. To ważne, że debatujemy nad nim w Parlamencie.
Kiedy mówimy o odpowiedzialności i przejrzystości, musimy zacząć od siebie, czyli wszystkich instytucji unijnych. Zgadzam się z większością twierdzeń zawartych w sprawozdaniu. Mam jedno lub dwa zastrzeżenia. Na przykład, jeżeli udostępnimy informacje na temat działalności posłów, musimy dopilnować, żeby były to informacje pełne. W innym przypadku skończymy tak, że będziemy znać cenę wszystkiego, a nie będziemy znać wartości niczego. Mówiąc to, chcę powiedzieć, że mamy naprawdę dużo pracy. Nie chodzi tu jedynie o uczestnictwo w pracach komisji lub sesjach plenarnych. Informacje na temat działalności posłów musiałyby obejmować całą ich działalność. W przeciwnym razie część z bardzo wartościowych prac odbywających się poza Parlamentem mogłaby zostać utracona, gdyż nie byłaby widoczna.
Odnosząc się do komentarzy mojego kolegi, pana posła Romagnoli, pragnę powiedzieć, że rzetelnie wykonywana przez niego praca nie została zauważona przez media, bo dla nich ważne są jedynie sytuacje, w których nie wykonujemy swojej pracy.
Na koniec chciałabym powiedzieć, że sednem sprawy jest zachowanie przejrzystości, kiedy działamy jako władza ustawodawcza. Zgadzam sie z Michaelem Cashmanem, że wszyscy obywatele powinni wiedzieć, jak ich ministrowie głosują w Radzie. Jest to sprawa kluczowa. Jeżeli tak się nie stanie, ułatwimy zadanie brygadzie, która mówi "to wina Brukseli”, kiedy coś nie udaje sie w ich kraju.
(DE) Panie przewodniczący! Moje doświadczenia są prawdopodobnie podobne do doświadczeń milionów Europejczyków. Pani komisarz! Do Parlamentu tego wszedłem w 1999 roku, a mój entuzjazm był nie mniejszy od entuzjazmu, jaki wykazuje wciąż pani. Potem zrobiłem to, co robi wielu obywateli. Chciałem dowiedzieć się następujących rzeczy: jak podejmuje się decyzje? Na co wydawane są pieniądze? Kto je otrzymuje? Coraz więcej wyborców podchodzi do mnie i mówi: nie wiemy, gdzie jest nasze miejsce w UE. Miałem podobne doświadczenia. Niestety, z czasem uświadamiamy sobie, że za wieloma działaniami stoi rozmyślny zamiar ukrywania braku odpowiedzialności, która wciąż występuje w naszych instytucjach, włączając w to nieczytelnie przypisaną władzę ustawodawczą. Mogę jedynie zachęcić panią do trwania w swojej determinacji, do pójścia dalej niż dziś idzie sprawozdanie pana posła Cappato i udostępnienia tych podstawowych informacji. Byłby to sukces i mówię to po 10 latach.
(PT) Panie przewodniczący, pani Wallström, panie i panowie! Zasada przejrzystości jest podstawową zasadą Unii Europejskiej. Wzmacnia ona demokratyczny charakter naszych instytucji i ułatwia obywatelom uczestnictwo w procesie decyzyjnym, co sprawia, że władze, będąc bardziej efektywnymi i odpowiedzialnymi przed ludźmi, stają się bardziej wiarygodne. Popieram zasadę, która mówi, że wszystkie demokratyczne instytucje mają obowiązek dopilnować, aby ich działania, dokumenty oraz decyzje miały charakter publiczny. Dostęp do dokumentów jest podstawowym elementem tak potrzebnej lojalnej współpracy między instytucjami europejskimi.
W trakcie śledztwa dotyczącego działań CIA w Europie ostro skrytykowałem Radę za naruszenie lojalnej wpółpracy poprzez wprowadzenie całkowitych lub częściowych ograniczeń w dostępnie do podstawowych dokumentów. Właśnie dlatego z taką radością przyjąłem orzeczenie Trybunału Sprawiedliwości w sprawie Turco, w którym stwierdza się, że zasadniczo istnieje obowiązek ujawniania opinii Służby Prawnej Rady dotyczących procesu legislacyjnego; opinie te mogą być kluczowe dla zrozumienia kierunku, w jakim podąża proces decyzyjny.
Zgadzam się, że rozporządzenie z 2001 roku należy zmienić nie tylko po to, aby wyeliminować niedoskonałości, jakie zostały w nim od tego czasu wykryte, ale także po to, aby uwzględnić w nim najnowsze orzecznictwo, w szczególności orzeczenie w sprawie Turco. Niemniej jednak, co oczywiste, musimy szanować obowiązujące podstawy prawne. Niektóre propozycje sprawozdawcy idą dużo dalej niż pozwalają na to podstawy prawne, o czym już wspomnieli panowie posłowie Herrero i Cashman.
Podstaw prawnych nie mają choćby przepisy dotyczące parlamentów krajowych. W orzeczeniu w sprawie Turco sam Trybunał Sprawiedliwości przyznaje, że stosując przedmiotowe rozporządzenie należy mieć na uwadze równowagę między ryzykiem wynikającym z publikacji dokumentu a interesem publicznym, jakiemu służymy zapewniając dostęp do niego. W niektórych przypadkach pan poseł Cappato proponuje rozwiązania, które mogą tę równowagę zaburzać.
(RO) Chciałbym podkreślić fakt, że choć pan poseł Cappato początkowo miał szerokie poparcie dla swojej inicjatywy, 18 wprowadzonych później poprawek sprawiło, że je utracił.
Niemniej jednak zgadzam sie z opinią, że zapewnienie publicznego dostępu do dokumentów będących w posiadaniu Parlamentu, Rady i Komisji jest kwestią kluczową, jeżeli Unia Europejska ma być bliższa obywatelom. Na początek chciałbym podkreślić potrzebę publikowania głównych dokumentów sporządzanych w ramach procedury komitetowej.
Po drugie, uważam, że dobrym pomysłem byłoby umieszczenie na stronie internetowej Parlamentu Europejskiego, pod profilami opisującymi szczegółowo działania poszczególnych posłów, informacji na temat poprawek zgłaszanych przez nich w komisjach parlamentarnych, do których należą. Poza informacjami na temat sprawozdań, rozporządzeń i debat plenarnych, obywatele powinni mieć łatwy dostęp do informacji na temat poprawek zgłoszonych przez posłów do PE w europejskim procesie decyzyjnym.
Po trzecie, kiedy Rada Europejska działa jako instytucja współtworząca prawo wraz z Parlamentem, powinna ona publikować swoje debaty, tak jak ma to miejsce w przypadku Parlamentu. Rada powinna zademonstrować przejrzystość poprzez publikowanie swoich debat od dnia dzisiejszego, zanim zobliguje ją do tego traktat lizboński.
(PL) Panie Przewodniczący! Prawa obywatelskie to także prawo do informacji o działaniach wybranych przedstawicieli społeczeństwa pełniących ważne funkcje publiczne. Dotyczy to w sposób szczególny instytucji Unii Europejskiej, także Rady, której dokumenty są trudniej dostępne. Programy informacyjne w Internecie winny być przyjazne i łatwo prowadzić osobę zainteresowaną do poszukiwanego przez nią dokumentu. Jednak nie wszyscy mają możliwość korzystania z Internetu, choć dziś jest to już bardzo częste. Potrzebne są publikacje dostępne w bibliotekach i omówienia przystępniejsze dla osób mniej wprawnych w czytaniu dokumentów. Jednakże upublicznianie w całości obrad grup politycznych wymaga zastanowienia.
(SV) Panie przewodniczący! Od momentu wejścia w życie rozporządzenia (WE) nr 1049/2001 i pojawienia się stron internetowych przejrzystość w UE przeszła naprawdę dramatyczną zmianę i jestem przekonana, że pani komisarz się z tym zgodzi.
Chciałabym także podkreślić, iż uważam, że Komisja i sama pani komisarz przez ostatnie lata bardzo dużo wniosły w tę kwestię i był to wkład bardzo konstruktywny. Od samego poczatku zadanie to było trudne, jednak myślę, że współpraca, jaka miała miejsce w ostatnich latach, była bardzo konstruktywna i za to należą się pani słowa uznania. Wszyscy bez przerwy narzekają na Komisję, jednak ja nie uważam, żeby postawa taka była we wszystkich kwestiach całkowicie uzasadniona.
Oczywiście nie możemy zaakceptować sytuacji, w której prawo w zakresie sprawiedliwości i spraw wewnętrznych nie jest przejrzyste w odniesieniu do uzasadnień. Pan poseł Alvaro ma w tej kwestii absolutną rację. Coś takiego jest oczywiście niemożliwe. Jednak doprowadzenie do tego, żeby na przykład urzędnik lub poseł do PE składał codziennie sprawozdanie z tego, co zrobił tego dnia, jest zupełnie nieuzasadnione. Skończyłoby się to na tym, że pół dnia zajmowałoby im pisanie sprawozdań na temat tego, co zrobili.
Chciałabym na koniec powiedzieć, że popieramy sprawozdanie pana posła Cappato, o ile przyczyni się ono do stworzenia sprawdzonego pod kątem przepisów i czytelnego aktu prawnego, który nie będzie nazbyt zbiurokratyzowany.
(PL) Panie Przewodniczący! Wychodząc z założenia, iż systemy demokratyczne oparte na rządach prawa powinny być związane zasadą publikacji przepisów obowiązujących obywateli, należy zobowiązać instytucje do jawności oraz przejrzystości. W praktyce powinno oznaczać to, iż posiedzenia, debaty oraz głosowania demokratycznych organów legislacyjnych, jeśli to możliwe, powinny być jawne, natomiast projekty ustaw - publicznie dostępne. Niestety Rada działa często w sposób utrudniający powiązanie dokumentu z procedurą, co tym samym uniemożliwia obywatelom prawo dostępu do owych dokumentów.
Jak wiemy ogromną rolę w procesie wglądu obywateli do dokumentów Unii stanowi internet. Wymagane jest zatem stworzenie jednego portalu unijnego, umożliwiającego dostęp do dokumentów, procedur oraz instytucji. Należy określić wspólne zasady dotyczące stosowania procedur administracyjnych, składania, utajniania, rejestrowania oraz rozpowszechniania dokumentów. Wzorem dla innych instytucji musi być nasz Parlament.
Panie przewodniczący! Uważnie słuchałam to, co mówił sprawozdawca. Mamy tu do czynienia z dwoma kategoriami: dostępem do informacji na temat wspólnotowych prac legislacyjnych oraz dostępem do dokumentów z innych obszarów. Jeżeli chodzi o kwestię pierwszą, to popieram jako normę to, co nazywamy aktywną przejrzystością aż do wolności informacji, jak również bardzo ograniczone korzystanie na szczeblu Rady z posiedzień odbywających się przy drzwiach zamkniętych oraz niejawnych dokumentów roboczych. Uważam, że powinniśmy wiedzieć, jak głosują nasi ministrowie po to, aby można ich było z tego rozliczać i skończyć z kulturą obwiniania Brukseli, która kwitnie w parlamentach krajowych. Chciałabym mieć także łatwy dostęp do informacji na temat obecności posłów do PE na posiedzeniach oraz sposobu, w jaki głosowali w trakcie prac parlamentarnych na wszystkich szczeblach.
Zostaliśmy wybrani przez obywateli, aby wykonywać tę pracę, i powinniśmy być z tego przez nich rozliczani. Z drugiej strony sugerowanie, żeby kontroli opinii publicznej podlegały wszystkie posiedzenia grup politycznych i partii jest oczywistym nonsensem i prowadziłoby do przejęcia kontroli nad porządkiem dziennym. Nie boję się przejrzystości. Wykonujemy tutaj jako politycy szanowaną pracę i musimy bronić godności naszej profesji.
(IT) Panie przewodniczący, panie i panowie! Jestem przekonany, że przygotowując swoje sprawozdanie, pan poseł Cappato starał się nie drażnić urzędników publicznych, którzy chcą chronić swoją prywatność i zachować prawo do nieujawniania informacji w określonych sytuacjach. Jest to z pewnością bardzo ważny powód, dla którego jego sprawozdanie powinno zostać przyjęte. Zarazem jednak chciałbym rozwiać obawy tych z nas, którzy uważają, że narusza się nasze prawo do swobody działań i prywatności.
Spójrzmy, co dzieje się, kiedy sytuacja jest odwrotna i państwo chce dowiedzieć się, co robimy my, obywatele. Nie możemy mieć żadnych tajemnic: w niektórych państwach członkowskich podsłuchiwane są nawet prywatne rozmowy telefoniczne między mężem i żoną, między rodzicami i dziećmi itp. Absolutnie nie możemy bać się tego, że obywatele będą dokładnie wiedzieli, jak tworzy się prawo i podejmuje decyzje w Komisji czy w Radzie; powinno mieć to także zastosowanie do decyzji legislacyjnych podejmowanych przez nasz Parlament. Z zadowoleniem przyjmuję przedmiotową inicjatywę.
(PL) Przejrzystość i jasność są podstawowymi zasadami, jakimi powinny się kierować w swojej działalności instytucje unijne. Tylko jeżeli osiągniemy odpowiednią przejrzystość, nasza aktywność stanie się bardziej zrozumiała dla naszych obywateli, a przez to im bliższa. Skutki niewłaściwego podejścia do tej kwestii możemy dziś, w obliczu instytucjonalnego kryzysu, przed jakim stanęła Unia, odczuwać wszyscy. W moim przekonaniu właśnie to lekceważące podejście do europejskich obywateli przesądziło o fiasku reformy instytucjonalnej i niepowodzeniu ratyfikacji traktatu we Francji, Holandii czy Irlandii.
Powinniśmy zatem wyciągnąć właściwe wnioski i mieć świadomość, że podstawową kwestią powinno być dla nas osiągnięcie społecznej akceptacji dla funkcjonowania Unii Europejskiej. Aby to osiągnąć, obywatele powinni wiedzieć, czym się zajmujemy, jak pracujemy, a w końcu - jakie podejmujemy decyzje. Potrzeba jasnego, spójnego i czytelnego źródła informacji na temat działalności wszystkich unijnych instytucji. Ale prym powinien z całą pewnością wieść Parlament Europejski jako organ najbliższy obywatelom Wspólnoty. Pamiętajmy, że Unię stworzono właśnie dla obywateli.
wiceprzewodnicząca Komisji. - Panie przewodniczący! Dziękuję panu za tę debatę i tę dyskusję. Myślę, że trudno ją podsumować, ale gdybym miała to zrobić, powtórzyłabym to, co powiedzieli właśnie niektórzy z państwa - że kwestia ta jest fundamentalnym elementem demokracji.
Wolę na nią patrzeć z punktu widzenia obywatela: prawa obywateli do posiadania wiedzy na temat mających miejsce działań oraz do dostępu do informacji i dokumentów, co następnie pozwoli im dokonywać świadomych wyborów. Ten rok będzie dla nas wszystkich bardzo ważny, ponieważ 7 czerwca obywatele Unii Europejskiej zagłosują w wyborach. Sprawą bezwzględnie fundamentalną jest oczywiście to, aby mieli dostęp do informacji.
Wciąż mają na nas wpływ różnice historyczne dotyczące kultury i poglądów na temat tego, co powinno być podawane do wiadomości publicznej, a co nie. Uważam, że w niektórych przypadkach wciąż się z tym zmagamy. W kraju, z którego pochodzę, mamy bardzo długą tradycję zwiazaną z zasadą jawności i dostępem do dokumentów, podczas gdy w innych państwach członkowskich sytuacja ta wygląda zupełnie inaczej: początkowo wszystkie informacje są objęte tajemnicą, a dopiero wtedy, gdy ktoś zdecyduje, że nie powinny być nią objęte, zostają upublicznione. Wydaje mi się, że jeszcze nie wyeliminowaliśmy takiego podejścia. Uważam, że w sprawozdaniu wskazano także wszystkie powiązania pomiędzy tymi wszystkimi kwestiami i teraz musimy na nie spojrzeć z politycznego punktu widzenia.
Znów widzimy, iż piękno traktatu lizbońskiego polega na tym, że rzeczywiście rozszerzyłby on prawo do informacji i dostęp do dokumentów, a także - miejmy nadzieję - pomógłby zakończyć wzajemne przerzucanie na siebie odpowiedzialności, gdyż umożliwiłby nam także śledzenie tego, co dzieje sie w Radzie Europejskiej. Pan poseł Cashman i inni już o tym wspominali, dlatego też sądzę, że kwestia ta jest ważna dla nas wszystkich.
Mam nadzieję, że wiecie państwo, iż możecie liczyć na to, że będę codziennie starała się działać na rzecz tego, aby Komisja ułatwiała dostęp do swoich dokumentów. Możemy przyjrzeć się temu, co robimy w komisjach; możemy ulepszyć sposób pracy z rejestrami oraz zająć się szeregiem innych kwestii, o których powiedział pan poseł Cappato i które są dla nas przydatne. Uważam, że powinniście państwo wywierać naciski na Komisję, ale, jak pokazaliście, dotyczy to także Parlamentu. Także wy możecie wprowadzić ulepszenia i zwiększyć jawność oraz przejrzystość. Działania takie z pewnością przyczynią się do wzmocnienia demokracji w Europie. Będziemy mieli okazję popracować nad tym w trakcie przygotowań do wyborów de PE. Będzie to dla nas jednym z najważniejszych testów.
Bardzo dziękuję za dyskusję; powrócimy do tej kwestii już wkrótce, kiedy będziemy omawiać rozporządzenie (WE) nr 1049/2001.
Panie przewodniczący, panie i panowie! Chciałbym bardzo gorąco podziękować pani komisarz. Nie wspomniałem o tym wcześniej, ale sprawozdanie zawiera informacje o tym, że nastąpiła poprawa w skutecznym dostępie do dokumentów i wzrosła liczba pozytywnych odpowiedzi na prośby o dokumenty. Kwestią, którą chciałem podkreślić, jest potrzeba zmiany nastawienia na takie, w którym informacja jest przeznaczona do upublicznienia w momencie, w którym się pojawia.
Pani poseł Cederschiöld, nie proszę o więcej biurokracji związanej z potrzebą ujawniania i podawania do wiadomości publicznej wszystkich informacji, ale o system, który już został stworzony po to, abyśmy mieli dostęp nie tylko do danego dokumentu, kiedy o niego prosimy, ale też do informacji w momencie, w którym się one pojawiają, przy czym, co oczywiste, szanujemy poufność grup politycznych i ich posiedzeń. Słowa te kieruję także do pana posła Doyle'a i pana posła Herrero, który wyszedł.
Mówię tutaj o pełniejszym i łatwiejszym dostępie do informacji, co nie oznacza, że grupy nie mogłyby odbywać posiedzeń za zamkniętymi drzwiami. Nie mówię o całkowitym, ideologicznym obowiązku, który stosowałby się do każdego posiedzenia, lecz raczej o stworzeniu infrastruktury, z której moglibyśmy korzystać, jeżeli tak postanowimy. Nie wierzę, że, jak powiedział pan poseł Herrero, wszystkie informacje na temat obecności, głosowań i innych kwestii są zbierane i że jest do nich pełny dostęp. Nie jest to prawdą. Dostępne są protokoły z posiedzeń poszczególnych komisji, ale informacje można zebrać jedynie analizując każde posiedzenie z osobna.
Sam byłem ofiarą tej sytuacji. Jedna z włoskich gazet opublikowała tytuł mówiący, że byłem nieobecny częściej niż inni posłowie - tylko dlatego, że rozpocząłem pracę w połowie kadencji, a oni oparli swoje obliczenia na kilku miesiącach po moim rozpoczęciu pracy i porównali obecność z poprzednimi trzema latami. Przykład ten pokazuje, że chcąc przeciwdziałać manipulacjom i nieodpowiedniemu wykorzystaniu informacji, sami musimy podawać je do wiadomości publicznej, w ten sposób zwiększając przejrzystość.
Zdaję sobie doskonale sprawę z tego, że wartość pracy posłów do PE nie sprowadza się wyłącznie do obecności lub nieobecności, ale nie potrafię zrozumieć, dlaczego nie podajemy do wiadomości publicznej wszystkich informacji i tym samym uchylamy drzwi najgorszym i najbardziej demagogicznym formom manipulacji. Mam zatem nadzieję, że przegłosujemy te kwestie oraz kwestię dostępu do danych dla osób niepełnosprawnych - naprawdę nie rozumiem, dlaczego grupa Europejskiej Partii Ludowej (Chrześcijańscy Demokraci) i Europejskich Demokratów poprosiła o odrębne głosowanie w tych sprawach. Mam nadzieję, że w ostatniej chwili nie pojawią się jakieś niespodzianki, jako że uważam tę kwestię za mającą fundamentalne znaczenie dla nas wszystkich. Panie przewodniczący, dziękuję za zrozumienie.
na piśmie. - Jeżeli chodzi o drugą kwestię, to nie ma to zastosowania do wszystkich komisarzy i niestety nie możemy obecnie publikować danych dotyczących innych otrzymywanych środków. Jednak wśród obywateli panuje błędne przekonanie co do naszych przychodów.
Po pierwsze, na dzień dzisiejszy wszyscy posłowie do Parlamentu Europejskiego otrzymują takie wynagrodzenie, jak posłowie do parlamentów krajowych. Oznacza to, że delegacja maltańska w PE otrzymuje tyle samo pieniędzy, co posłowie, na pracowników i prowadzenie naszego biura zarówno w Brukseli, jak i na Malcie.
Może dobrym pomysłem byłoby, gdyby komisarze i parlamentarzyści co rok składali poddane audytowi sprawozdania finansowe dotyczące uzyskanych przychodów. Sprawozdania te powinny być udostępnione opinii publicznej. Uważam, że ta propozycja stanowiłaby kompromis pomiędzy dwoma istotnymi kwestiami, jakimi są ochrona danych i przejrzystość.
Panie przewodniczący! Zgadzam się z wieloma opiniami zawartymi w sprawozdaniu, nad którym będziemy głosować w czwartek. W przyszłości Rada musi dopilnować, aby opinia publiczna miała dostęp do jej wszystkich debat, dokumentów i informacji.
Popieram także zawarty w sprawozdaniu wniosek o publikowanie na stronie internetowej Parlamentu większej ilości informacji na temat działalności i obecności posłów.
Substancje i preparaty niebezpieczne (dichlorometan) (debata) 
Następnym punktem jest sprawozdanie pana posła Carla Schlytera, w imieniu Komisji Ochrony Środowiska Naturalnego, Zdrowia Publicznego i Bezpieczeństwa Żywności, w sprawie wniosku dotyczącego decyzji Parlamentu Europejskiego i Rady zmieniającej dyrektywę Rady 76/769/EWG w zakresie ograniczeń we wprowadzaniu do obrotu i stosowaniu niektórych substancji i preparatów niebezpiecznych (dichlorometan) - C6-0068/2008 -.
Pani przewodnicząca! Bardzo żałuję, że dziś wieczór nie ma z nami przedstawicieli prezydencji francuskiej, ponieważ muszę powiedzieć, że współpraca z nią układała się nam nadzwyczaj dobrze. Bez jej zaangażowania i woli znalezienia rozwiązań, nigdy nie udałoby się nam osiągnąć porozumienia. W czasie trwania procesu zawsze znajdowała się mniejszość blokująca takie czy inne zagadnienia. Dlatego też dzięki bardzo dobrej współpracy z francuską prezydencją trwają dziś prace nad tym aktem prawnym, z czego należy się bardzo cieszyć.
Tematem naszej dyskusji jest dichlorometan (DCM), środek do usuwania farby. Jest to także związek chemiczny do zastosowań przemysłowych, wykorzystywany w znacznym zakresie w przemyśle farmaceutycznym. Przy stosowaniu go w produkcji można zapewnić pełną ochronę pracowników i środowiska. Problemy występują głównie wówczas, gdy sprzedaje się go konsumentom. DCM jest toksycznym związkiem chemicznym, ponieważ ma działanie rakotwórcze, odurzające i szkodliwe dla zdrowia. Łatwo można ulec jego szkodliwemu działaniu. Zanim jeszcze zapach DCM staje się wyczuwalny, już następuje trzykrotne przekroczenie granicy bezpieczeństwa, w związku tym bardzo trudno chronić się przed jego działaniem. Odpowiedni zestaw ochronny składa się ze specjalnych rękawic ochronnych, które należy zmieniać co trzy godziny. Należy mieć do dyspozycji wyposażenie, którego koszty zazwyczaj wynoszą około 2 700 euro oraz niezależny system wentylacyjny.
Fakt, że ten środek chemiczny jest obecnie wykorzystywany, wynika głównie z tego, że jest stosowany nielegalnie. Dlatego też istotne jest wprowadzenie ograniczenia i zakazu stosowania go przez użytkowników profesjonalnych. Są to często osoby prowadzące działalność na własny rachunek i przedsiębiorstwa, zatrudniające kilku pracowników, które prowadzą prace polegające na zmywaniu graffiti lub usuwaniu farby. Sprzęt ochronny bardzo często pozostawiają w domu, albo w ogóle go nie mają. Wprowadzenie zakazu w odniesieniu do tego związku chemicznego jest więc w znacznym zakresie środkiem zapewnienia bezpieczeństwa pracowników. Wiadomo nam, że w tych państwach, w których DCM jest używany - to znaczy obecnie w 24 z 27 państw członkowskich - środek tej niezwykle rzadko stosowany jest prawidłowo i zgodnie z przepisami ustawodawstwa krajowego i prawodawstwa europejskiego. Wystarczy, jak sądzę, zacytować tekst opracowany przez Niemieckie Stowarzyszenie Przemysłu Chemicznego, w którym stwierdza się, że nawet przy dobrej wentylacji, gdy farbę usuwa się w miejscach wydzielonych, jej pozostałości są usuwane i zbierane, a pojemniki z DCM niezwłocznie zamykane, wartości najwyższych dopuszczalnych stężeń i tak zawsze zostają przekroczone. Dlatego też niezbędny jest izolacyjny sprzęt ochrony dróg oddechowych.
Uważam, że bardzo dobrze się stało, że Komisja wystąpiła z przedmiotowym wnioskiem i że teraz osiągnęliśmy kompromis, dzięki któremu w praktyce również zostanie wprowadzony zakaz używania DCM do zastosowań profesjonalnych, choć państwa będą miały możliwość skorzystania z krajowego odstępstwa. Niemniej jednak ci, którzy otrzymają zezwolenie na takie odstępstwa, będą musieli zagwarantować odpowiedni sprzęt ochronny i odpowiednie przeszkolenie osobom wykonującym prace przy użyciu tego środka chemicznego oraz poinformować o produktach alternatywnych i uzasadnić, z jakich powodów nie będą mogłybyć wykorzystane. Generalnie jednak we wszystkich obszarach, w których obecnie wykorzystuje się dichlorometan dostępne są inne możliwości. Mówimy tu o około 5% tego związku, który jest używany w sposób niebezpieczny, to znaczy do usuwania farby. Pozostałe 95% ilości wykorzystywanego DCM zagospodarowuje się do celów przemysłowych. Bardzo dobrze, że wprowadzamy ściślejszą ochronę pracowników i środowiska.
Reasumując, jestem w gruncie rzeczy bardzo zadowolony z tego porozumienia. Dzięki niemu nastąpi poprawa bezpieczeństwa osób pracujących przy usuwaniu farby, które nie będą narażone na niebezpieczne i rakotwórcze chemikalia. Moje koleżanki i koledzy posłowie z tej Izby pomogli w osiągnięciu tego porozumienia w tak krótkim czasie i wszystkim państwu za to dziękuję a w imieniu sprawozdawców pomocniczych i własnym również za pomoc w osiągnięciu porozumienia z Radą. Przyjmuję to za dobrą wróżbę. Mieliśmy bowiem ostatnią szansę wprowadzenia zakazu dotyczącego tych chemikaliów w dawny sposób, przed wejściem w życie rozporządzenia REACH. Dlatego można to uznać za wielki finał starej polityki w dziedzinie chemikaliów i dobre zakończenie dla nas, ponieważ osiągnęliśmy porozumienie w tak efektywny sposób.
Są osoby, które twierdzą, że substytuty DCM mogą być równie, jeśli nie bardziej niebezpieczne od tego środka, ale oceny przeprowadzone przez Komisję i innych specjalistów wyraźnie świadczą, że produkty alternatywne stwarzają zdecydowanie mniejsze zagrożenie. Zajmujemy się teraz tworzeniem rynku produktów alternatywnych. Rzeczywistość wygląda tak, że te przedsiębiorstwa, które obecnie tak się do tego odnoszą, będą, w wielu przypadkach, również wytwarzać produkty alternatywne, chociaż istnieją też mniejsze przedsiębiorstwa, które takie produkty alternatywne wytwarzają. Dobrze, że teraz będą miały szansę na wykorzystanie swojej przewagi konkurencyjnej w sferze lepszej ochrony środowiska na rynku wewnętrznym. Zmierzamy ku bardziej bezpiecznej przyszłości, a ja dziękuję każdemu, kto uczestniczy w tym procesie.
Pani przewodnicząca, panie i panowie! Chciałbym zacząć od podziękowania sprawozdawcy, panu posłowi Schlyterowi, za ogrom pracy nad tym wnioskiem. Osiągnęliśmy wspólnie z Radą dobre kompromisowe rozwiązanie, które może zostać przyjęte po pierwszym czytaniu.
Chodzi o ustanowienie zakazu wprowadzania do obrotu dichlorometanu i stosowania go w produktach przeznaczonych do usuwania farby w celu ograniczenia zagrożeń zidentyfikowanych w wyniku badań specjalistycznych, przeprowadzonych w imieniu Komisji. Nie ulega wątpliwości, że dichlorometan jest niebezpieczny dla zdrowia człowieka, ze względu na wysoką lotność. Z powodu tej lotności w otaczającym powietrzu powstają stężone pary łatwo wchłanialne przez użytkowników produktów przeznaczonych do usuwania farb. Te pary mają następnie bezpośrednie toksyczne działanie na ośrodkowy układ nerwowy.
W złych warunkach pracy lub wykonywania czynności, takie działanie środka w kilku państwach członkowskich doprowadziło lub przyczyniło się do wypadków ze skutkiem śmiertelnym. Większość wypadków i zgonów miało miejsce w środowisku handlowym i profesjonalnym, w szczególności z powodu niewłaściwej wentylacji i niestosowania środków ochrony osobistej. Niemniej jednak zdarzały się również wypadki konsumentom, chociaż liczba odnotowanych tego rodzaju zdarzeń jest znacznie mniejsza.
Wniosek Komisji ma na celu ograniczenie, w możliwie największym stopniu oraz w granicach technicznej wykonalności, zagrożeń związanych z używaniem tego niebezpiecznego związku chemicznego. W wersji dyrektywy zmienionej przez Parlament i Radę sprzedaż konsumentom produktów do usuwania farby, zawierających dichlorometan, będzie całkowicie zakazana. Należy również wprowadzić zakaz stosowania tej substancji przez konsumentów, ponieważ na ogół nie dysponują oni niezbędnym wyposażeniem ochrony osobistej i nie mogą być przeszkoleni ani nadzorowani w celu zapewnienia bezpiecznego stosowania przez nich tej substancji.
Wprowadzanie do obrotu i stosowanie dichlorometanu przez profesjonalistów będzie objęte zakazem ogólnym. Niemniej jednak, ponieważ niektóre państwa członkowskie uważają, że dla profesjonalistów ważne znaczenie ma kontynuowanie stosowania tej substancji w przyszłości, te państwa będą miały możliwość zezwolenia na jej wykorzystywanie na szczególnie rygorystycznych warunkach. Te państwa członkowskie są zobowiązane wprowadzić szczególne zasady i przepisy dotyczące udzielania uprawnień profesjonalistom, odpowiednio dostosowane do istniejących systemów krajowych. Profesjonalni użytkownicy uzyskają uprawnienia dopiero po odbyciu szkolenia. W trakcie szkolenia muszą być między innymi przekazywane informacje na temat zagrożeń, które stwarza dichlorometan, i dostępności produktów alternatywnych. Najlepiej by było, gdyby pracodawcy i osoby prowadzące działalność na własny rachunek zastępowały dichlorometan innymi substancjami lub wykorzystywały inne metody, przy uwzględnieniu odpowiednich przepisów dotyczących bezpieczeństwa w miejscu pracy.
Używanie produktów do usuwania farby zawierających dichlorometan będzie w dalszym ciągu dozwolone w obiektach komercyjnych, pod warunkiem że zostaną zastosowane niezbędne środki w celu ograniczenia do minimum narażenia osób tam pracujących. Na przykład kwestią zasadniczej wagi jest zapewnienie odpowiedniej wentylacji, by na tyle, na ile jest to możliwe, utrzymać poziom stężenia tej substancji poniżej wartości NDS. . Należy także podjąć działania ograniczające do minimum zjawisko parowania z pojemników zawierających produkty do usuwania farby. Ponadto, jeżeli nastąpi przekroczenie największego dopuszczalnego stężenia, należy używać sprzętu ochrony dróg oddechowych.
Pan poseł Schlyter zwraca się do państwa o poparcie tekstu, który powstał w wyniku kompromisu wynegocjowanego z Radą. Ja również jestem przekonany, że ten kompromis jest wyrazem osiągnięcia równowagi. Mogę więc udzielić w imieniu Komisji pełnego poparcia dla tego kompromisowego rozwiązania.
Pani przewodnicząca! Po pierwsze chciałabym podziękować panu posłowi sprawozdawcy i jeszcze raz podkreślić, że bardzo się nam dobrze współpracowało podczas dochodzenia do tego kompromisu, który uzyskał poparcie Grupy Europejskiej Partii Ludowej (Chrześcijańskich Demokratów) i Europejskich Demokratów. Należy zwrócić uwagę na to, że DCM jest związkiem bardzo toksycznym i że istnieją odpowiednie i bezpieczne inne rozwiązania. Istotnie, nie możemy kwestionować zagrożeń - tak jak pan, panie komisarzu, powiedział - związanych ze stosowaniem dichlorometanu, zwłaszcza jeżeli warunki nie gwarantują bezpieczeństwa użytkowników. Dichlorometanu często używają osoby indywidualne podczas remontów w swoich domach. Uważają, że jest to doskonały i skuteczny produkt, lecz nie zdają sobie sprawy z tego, że używając go w pomieszczeniach zamkniętych ryzykują szybką utratą przytomności ani z tego, że istnieje nawet zagrożenie życia, jeśli nie stosuje się właściwych środków bezpieczeństwa.
W odróżnieniu od pierwotnego stanowczego stanowiska pana posła sprawozdawcy, który początkowo proponował wprowadzenie całkowitego zakazu, osiągnięte przez nas kompromisowe rozwiązanie daje państwom członkowskim możliwość zastosowania odstępstwa w przypadku profesjonalnych i przemysłowych zastosowań, jednakże na wyraźnie określonych warunkach. Jest to ważny kompromis, ale istotne jest także to, by uznać, że dichlorometan przyczynia się do wielu wypadków. Żałuję również, że mamy bardzo niewiele informacji na temat wypadków przy pracy, które miały miejsce. Chciałabym też zwrócić uwagę, że ocena skutków została przeprowadzona, zanim jeszcze rozpoczęły się prace w Komisji i wnioski z niej wywarły wpływ na kształt tego tekstu. Musimy jednak zadbać o to, żeby te bardzo konkretne informacje były dostępne dla osób, które w dalszym ciągu są skłonne używać ten produkt, nawet jeśli to państwa członkowskie są obecnie odpowiedzialne za opracowanie przejrzystych przepisów i egzekwowanie przestrzegania ogólnego zakazu wprowadzania do obrotu tego produktu szkodliwego dla zdrowia.
w imieniu grupy ALDE. - Pani przewodnicząca! Chciałbym pogratulować sprawozdawcy, panu posłowi Carlowi Schlyterowi, oraz sprawozdawcom pomocniczym wykonania bardzo wszechstronnej i specjalistycznej pracy w związku z przygotowaniem tej dokumentacji. Ostatnio nieczęsto mam przyjemność uczestniczyć w debatach, które są wynikiem prac komisji, zwłaszcza o tej porze dnia, czy też raczej należałoby powiedzieć o tej godzinie wieczorem.
Nie było mi dane uczestniczyć w dyskusjach prowadzonych na forum komisji, oprócz jednej, kiedy chciałem się przekonać, czy moi koledzy zdają sobie sprawę ze znaczenia głosowania w celu poparcia wniosków pana posła sprawozdawcy. Ale jest to ważna sprawa, szczerze mówiąc, sprawa życia i śmierci, i dla mnie bezsprzecznie bardzo istotna, ponieważ mam na względzie interes konkretnego okręgu wyborczego.
Produkty na bazie dichlorometanu, jak tu słyszeliśmy, są środkami o wyjątkowo niebezpiecznych właściwościach. Charakteryzują się wysoką lotnością, że stężenie ich par, nawet gdy przypadkowo wyczuje się zapach tych substancji, wykracza poza wszelkie uznane normy szkodliwości dla zdrowia. Mają działanie rakotwórcze i wywołują zaburzenia neurotyczne z uszkodzeniem nerwów. W normalnej temperaturze następuje ich silnie parowanie do niebezpiecznego poziomu stężenia par. Do bezpiecznej pracy z produktami na bazie dichlorometanu konieczny jest nieprzepuszczający powietrza kombinezon, którego koszt wynosi około 2 tysięcy euro, oraz rękawice do ochrony skóry, które kosztują 25 czy 30 euro i trzeba je zmieniać co dwie, trzy godziny.
Oczywiście nikt tego nie robi, pomimo że szkodliwe działanie tego związku jest ogólnie znane. Nie ma skutecznego sposobu zapewnienia bezpieczeństwa ludziom podczas używania przez nich produktów na bazie dichlorometanu. A ponieważ te produkty są tak bardzo toksyczne, pan poseł sprawozdawca i członkowie komisji chcieli wprowadzić zakaz ich stosowania, nawet do celów profesjonalnych, by nie dochodziło do wypadków śmiertelnych. W ciągu ostatnich ośmiu lat Komisja odnotowała około 18 wypadków śmiertelnych i około 56 uszkodzeń zdrowia, spowodowanych stosowaniem tych produktów. Jestem przekonany, że w rzeczywistości takich przypadków jest znacznie więcej. Powstało jednak przemysłowe lobby, które stworzyło blokującą mniejszość w Radzie, i z tego powodu pan poseł sprawozdawca i komisja, wprawdzie niechętnie, ale zgodzili się na zezwolenie państwom członkowskim na zastosowanie odstępstwa w przypadku używania tych produktów do celów profesjonalnych.
Niemniej jednak osiągnęliśmy nie tylko ścisłą ochronę pracowników wykorzystujących te produkty do celów profesjonalnych, ale też uzyskaliśmy zobowiązanie państw członkowskich do sprawowania kontroli i przeprowadzania inspekcji. Pełny zakaz dotyczący tych produktów obowiązuje już w Szwecji, Danii i Niemczech, i mam nadzieję, że żadne państwo członkowskie nie wystąpi z wnioskiem o zezwolenie na wprowadzenie odstępstwa. Zastosowania przemysłowe są zupełnie inną kwestią, ponieważ przedmiotowe produkty mogą być bezpiecznie stosowane w przemyśle, we właściwych warunkach.
Niektóre państwa członkowskie twierdziły, że te produkty powinny być dopuszczone do użytku do celów ochrony dziedzictwa kulturowego, usuwania farby ze starych pomników bez ich uszkodzenia. Zdaniem specjalistów jednak nie byłoby to dobrym rozwiązaniem i dlatego moja grupa nie będzie popierać żadnych wniosków składanych w tej sprawie.
Wspomniałem, że mam w tym względzie na uwadze interes mojego okręgu wyborczego. Od siedmiu lat prowadzę korespondencję na ten temat z panem komisarzem Verheugenem. Dlaczego? Ponieważ mam w swoim okręgu wyborczym przedsiębiorstwo o nazwie Eco Solutions, w którym opracowano całkowicie bezpieczny substytut produktów zawierających dichlorometan. Jest to środek na bazie wody. Daje takie same efekty, chociaż sam proces trwa nieco dłużej. Przykro mi o tym mówić, ale jedynym państwem członkowskim, które próbowało pozyskać zwolenników i przeforsować utrzymanie możliwości stosowania produktów zawierających dichlorometan była Wielka Brytania, gdzie także wytwarza się na skalę przemysłową duże ilości substancji tego rodzaju.
Cztery lata trwała współpraca z panem komisarzem Verheugenem, żeby doprowadzić do tego, by zespół ekspertów Komisji zainteresował się istnieniem tego bezpieczniejszego wodnego substytutu, a musiały upłynąć trzy lata, żeby technologia wytwarzania tego produktu została oceniona pozytywnie, a sam produkt uznany za skuteczny i nadający się do użytku. Mam jednak przyjemność powiedzieć, że tak jak wszystkie najlepsze opowieści, ta także ma szczęśliwe zakończenie. Produkty z zawartością dichlorometanu do zastosowań pozaprzemysłowych nie będą dostępne na rynku. Przedsiębiorstwo w moim okręgu wyborczym będzie bogatsze za sprawą nowej technologii i wszyscy będą żyli długo i szczęśliwie dzięki wspaniałej pracy wykonanej przez pana posła Carla Schlytera i jego współpracowników z Komisji Ochrony Środowiska Naturalnego, Zdrowia Publicznego i Bezpieczeństwa Żywności.
Pani przewodnicząca! Dichlorometan, czyli DCM, jest niebezpiecznym związkiem chemicznym, który może spowodować chorobę nowotworową, uszkodzenie wzroku i poważne uszkodzenie organów wewnętrznych, takich jak serce, wątroba i nerki. DCM wykorzystuje się między innymi do wytwarzania środków leczniczych oraz między innymi jako środek do usuwania farby i środek odtłuszczający. W niektórych państwach członkowskich, na przykład w Szwecji, Danii i Austrii, już wprowadzono zakaz jego stosowania.
Bardzo dobrze, że DCM jest przedmiotem tej debaty. A jeszcze lepiej, że w wyniku osiągniętego w tej sprawie porozumienia zostanie wprowadzony całkowity zakaz stosowania DCM przez zwykłych konsumentów. Dlatego też mogę tylko wyrazić najwyższe uznanie dla naszego sprawozdawcy, pana posła Schlytera. Wspaniała robota, Carl!
Niestety pracownicy zatrudnieni w przemyśle farmaceutycznym i pracujący przy czyszczeniu ścian i fasad w dalszym ciągu będą narażeni na skutki działania dichlorometanu. To porozumienie, przykro mi mówić, nie oznacza wprowadzenia całkowitego zakazu używania DCM do zastosowań profesjonalnych. Jest to poważne niedociągnięcie, za które moim zdaniem pełną odpowiedzialność ponosi Komisja. Warunki odstępstwa zostały jednak określone w taki sposób, że mam nadzieję, iż niewiele państw członkowskich będzie chciało stosować DCM, a te które się na to zdecydują, będą musiały zagwarantować pracownikom ochronę przed skutkami jego działania. Ciężar dowodu spoczywa więc na tych państwach członkowskich, które chcą korzystać w ograniczonym zakresie z możliwości stosowania DCM i muszą udowodnić, że ten związek chemiczny będzie używany w sposób możliwie najbezpieczniejszy, i zapewnić ochronę pracownikom. W ogólnym bilansie takie rozwiązanie może zostać przyjęte.
Ogólnie rzecz biorąc, jest to dobre porozumienie. Chciałbym, żeby ta decyzja była inspiracją dla Komisji. Owszem, możemy! Idźmy zatem dalej. Odwołuję się tu do Komisji i pytam, czy nie możecie nam powiedzieć, że w przyszłości zostaną wprowadzone kolejne zakazy dotyczące substancji niebezpiecznych, takich jak rakotwórcze barwniki azowe, bisfenol A i deka-BDE, środek zmniejszający palność? Jeżeli UE nie potrafi ich wprowadzić, dlaczego nie może pozwolić poszczególnym państwom członkowskim pójść dalej i wprowadzić własne zakazy? Wy w Komisji, posuwacie się nawet tak daleko, że zmuszacie państwa członkowskie do znoszenia niektórych ograniczeń, które już w nich obowiązują. Na przykład moja ojczyzna, Szwecja, po przystąpieniu do UE w 1995 roku, została zmuszona do zezwolenia na stosowanie barwników azowych. Wskutek gróźb ze strony Komisji, że wniesie sprawę do Europejskiego Trybunału Sprawiedliwości, Szwecja zezwoliła obecnie na stosowanie deka-BDE. Takie sytuacje są niedopuszczalne, co więcej, tego rodzaju działania wcale nie służą ochronie środowiska. Nie jest to także sposób na realizację progresywnego programu w zakresie prawodawstwa w dziedzinie środowiska. Szanowna Komisjo, panie komisarzu Verheugen, proszę mnie przekonać, że jest inaczej! Proszę udowodnić, że względy środowiska mają znaczenie nadrzędne w stosunku do potrzeb rynku w wielu innych przypadkach, nie tylko w tym jednym.
w imieniu grupy IND/DEM. - Pani przewodnicząca! Obecny na rynku w postaci rozmaitych preparatów komercyjnych i udostępniony do powszechnego stosowania dichlorometan jest szeroko stosowany także w przemyśle chemicznym, włókienniczym i farmaceutycznym. Dichlorometan jest substancją łatwo wchłanialną przez ludzki organizm, silnie toksyczną i rakotwórczą, odpowiedzialną za liczne przypadki zatrucia, również ze skutkiem śmiertelnym. Liczba ludzi narażonych zawodowo na ten związek tylko w Polsce szacowana jest na kilka tysięcy, i o ile przemysłowe zastosowanie jest możliwe do skutecznego kontrolowania, o tyle stosowanie dichlorometanu przez poszczególnych konsumentów, a czasem nawet przez profesjonalne firmy, jest nieodłącznie związane z narażeniem ich zdrowia i życia nie tylko ze względu na brak możliwości realnej kontroli, ale także ze względu na wysokie koszty stosowania środków ochronnych.
Wszystkie środki ostrzegawcze oraz środki regulujące stosowanie dichlorometanu okazują się nieskuteczne w warunkach wysokiej toksyczności oraz lotności tego związku chemicznego, dlatego konieczne jest całkowite wycofanie dichlorometanu z szerokiego użytkowania przez konsumentów. Czynnik ekonomiczny nie powinien stanowić uzasadnienia dla powszechnego stosowania tej trucizny. Argumentem za ograniczonym użyciem dichlorometanu przez konsumentów nie mogą być także interesy przemysłu produkującego środki zawierające DCM, gdyż koszty społeczne powszechnego stosowania tego związku w ogólnym rozrachunku znacznie przekraczają korzyści płynące ze stosowania tej substancji.
Pani przewodnicząca! zgadzam się z ostatnim stwierdzeniem pana komisarza, że możemy z zadowoleniem przyjąć to kompromisowe rozwiązanie i w związku z tym gratuluję panu posłowi sprawozdawcy i sprawozdawcom pomocniczym, że udało im się doprowadzić do tego porozumienia.
Wiodła do niego trudna droga. Początkowo Komisja wystąpiła z wnioskiem o wprowadzenie zakazu w odniesieniu do używania tej substancji przez osoby indywidualne - nie obejmował on natomiast wykorzystywania jej do celów profesjonalnych - a pan poseł sprawozdawca przedstawił te wnioski po to, by objąć tym zakazem także zastosowania profesjonalne. Wysłuchaliśmy zatem argumentacji naszych okręgów wyborczych, tak jak zrobił pan poseł Graham Watson. Mówił tu o przemysłowych grupach nacisku. Wspomniał też o innym przemysłowym lobby w jego okręgu wyborczym, które skutecznie przekonało go do substytutu. Wiemy, że 90% podmiotów zajmujących się usuwaniem farby stosuje DCM, musieliśmy więc znaleźć wyważone rozwiązanie.
Nikt z nas nie chce posuwać się zbyt daleko w opisywaniu niebezpieczeństw. Chwilami, kiedy tego wieczoru słuchałem wypowiedzi na temat zagrożeń, które stwarzają te substancje, zastanawiałem się, dlaczego godzimy się na to, żeby pracownicy przemysłowi mogli być narażeni na ich działanie, a nie pozwalamy profesjonalistom na stosowanie tych substancji na określonych zasadach i zgodnie ze ścisłym wskazówkami; no i jeszcze idzie za tym cała ta odzież, którą pan poseł Graham Watson ma zamiar wydawać ludziom w przyszłości - te białe kombinezony, czy wszelkie inne ubiory, jako korzyść kosmicznej ery, przyznana przez parlamentarne gremium.
Moim zdaniem ta substancja, a także wiele innych, stanowi wielkie zagrożenie. Jest potencjalnie niebezpieczna. Istnieją dowody na to, że miały miejsce wypadki i ludzie odnieśli obrażenia. Przypuszczalnie słusznie postąpiliśmy, podejmując bardziej zdecydowane działania niż dawniej. Dlatego też naprawdę jestem zadowolony z kompromisu, do którego dążymy. Pozostawia on otwarte drzwi państwom członkowskim, które chcą, i są przekonane, że jest to właściwe, w dalszym ciągu, na ściśle określonych zasadach zezwolić profesjonalistom - i tylko im - używać tę substancję także do innych zastosowań oprócz przemysłowych.
Ale teraz, panie komisarzu, na panu spoczywa odpowiedzialność, żeby się nieco cofnąć w przeszłość i przeprowadzić badania nad substytutami. Proszę zwrócić uwagę na istniejące zamienniki: NMP jest dostępny od 11 lat, ale dopiero teraz okazało się, że ma właściwości reprotoksyczne; są palne rozpuszczalniki, które mogą wywołać problemy podobne do tych, które powoduje wąchanie kleju; są randkowe narkotyki gwałtu, które uważa się za bezpieczne produkty alternatywne; jest DBE, o którym niewiele wiadomo; istnieje też wiele innych podstawowych metod, polegających na opalaniu i szlifowaniu, które można zastosować, chociaż wówczas powstaje problem pyłu i problemy innego rodzaju. A zatem powróćmy do tych zagadnień i wnikliwie zbadajmy te inne możliwości, by naprawdę mieć pewność, że dostarczamy rzeczywiście bezpiecznych rozwiązań alternatywnych naszym wyborcom. Jeżeli okaże się, że niektóre substytuty wcale nie są mniej niebezpieczne, jestem przekonany, że pan komisarz, czy też jego następcy, przybędzie tu z powrotem i nas o tym poinformuje oraz przedstawi wniosek - a jeśli tego nie zrobi, nie ulega wątpliwości, że zajmie się tym pan poseł Carl Schlyter.
(CS) Pani przewodnicząca! Dichlorometan ma działanie odurzające, powoduje on uszkodzenie ośrodkowego układu nerwowego i utratę przytomności, a także wywołuje efekt kardiotoksyczny. Jeśli jest niewłaściwie stosowany, istnieje bezpośrednie ryzyko śmierci, a ten czynnik ma znaczenie w świetle terroryzmu. Dlatego też popieram zakaz używania tego środka przez zwykłych konsumentów oraz ścisłe ograniczenia w przypadku zastosowań profesjonalnych. Ponieważ istnieją substytuty i przypuszczalnie mniej toksyczne substancje wybielające, moim zdaniem nie ma powodu zezwalać na odstępstwa. Jednakże wniosek, nad którym będziemy głosować jutro stworzy państwom członkowskim możliwość występowania do Komisji o zezwolenie na odstępstwa w uzasadnionych przypadkach, chociaż na bardzo rygorystycznych warunkach. Chciałabym wiedzieć, jak Komisja, czy ktokolwiek inny będzie oceniać zasadność wniosków dotyczących zezwolenia na zastosowanie odstępstwa i jak będzie prowadzone monitorowanie przestrzegania ograniczeń.
Pani przewodnicząca, panie i panowie! Chciałbym zacząć od skierowania kilku słów do pana posła Watsona. Odegrał pan, panie pośle, ważną rolę w doprowadzeniu do powstania tego wniosku. Gdy osobiście poinformował mnie pan o problemach, które przez wiele lat miał pan z Komisją, uświadomiłem sobie, że istnieją substytuty tej substancji i na pewno przyzna pan, iż od tego czasu sprawy potoczyły się szybko. Osobiście zleciłem swojej Dyrekcji Generalnej, by przedłożyła wniosek, ponieważ dzięki kontaktom z panem, wiedziałem, że takie substytuty istnieją. Przy innej okazji oświadczyłem na forum tego Parlamentu, i teraz chciałbym prosić w szczególności pana posła Holma, by posłuchał tego, co mam do powiedzenia. A zatem, chociaż jestem komisarzem odpowiedzialnym za przedsiębiorstwa i przemysł, wcale nie uważam, że produkt przeznaczony do użytku przemysłowego powinien być w dalszym ciągu dostępny na rynku tylko dlatego, iż może być wykorzystany do zarabiania pieniędzy. Moim zdaniem, jeżeli istnieje substytut, który może zastąpić niebezpieczny produkt przemysłowy, należy go zastosować. Taką zasadą kierowałem się, gdy dyskutowaliśmy nad rozporządzeniem REACH, a potem przyjęliśmy jew tym Parlamencie. Do wszystkich substancji, które pan wymienił, panie pośle Holm, teraz mają zastosowanie przepisy rozporządzenia REACH.
Dichlorometan naturalnie podlegałby warunkom określonym w rozporządzeniu REACH, ponieważ jednak rodzaje zagrożenia dla zdrowia, które stwarza, są tak ewidentne i ponieważ było tak wiele wypadków, potraktowaliśmy tę substancję priorytetowo. Możliwe, że będziemy musieli postąpić w taki sam sposób z innymi substancjami, jeżeli zagrożenia dla zdrowia będą równie oczywiste i jeżeli nie będziemy mogli czekać do czasu zakończenia bardzo złożonej i trudnej procedury przewidzianej w rozporządzeniu REACH.
Chciałbym jasno powiedzieć, panie pośle Holm, że również miałem zamiar opowiedzieć się za większym kompromisem. Gdyby Parlament mógł dojść do porozumienia z Radą w sprawie wprowadzenia zakazu używania dichlorometanu do celów komercyjnych, tego wieczoru głosowałbym za jego wprowadzeniem. Proszę nie obarczać Komisji odpowiedzialnością za to, że jest kilka państw członkowskich, które z nieznanych mi powodów nie chciały pójść w tej sprawie dalej. Właśnie dlatego Komisja przedłożyła wniosek w takiej formie, w jakiej jest, ponieważ chcieliśmy, by miał on szanse na przyjęcie i tak się też stało.
Moja ostatnia uwaga dotyczy komentarza pana posła Bowisa na temat toksycznego działania produktów alternatywnych. W przypadku chemikaliów zawsze istnieje kwestia wyważenia stopnia zagrożenia, które stwarzają. Wyniki naszych wszechstronnych i kompleksowych badań świadczą o tym, że żadna z alternatywnych substancji dostępnych obecnie w sprzedaży nie ma tak niebezpiecznych właściwości jak dichlorometan, innymi słowy bezpośredniego toksycznego działania na ośrodkowy układ nerwowy. Takie działanie ma wyłącznie dichlorometan, a nie ma go żadna inna z tych substancji.
Wiemy o bardzo nielicznych wypadkach spowodowanych substancjami alternatywnymi. Miały one miejsce również w państwach, w których został już wprowadzony zakaz używania dichlorometanu, na przykład w Danii, Austrii i Szwecji. Jeżeli sytuacja wymagałaby zmiany, Komisja oczywiście przeprowadzi badania i w razie konieczności, zaproponuje środki regulujące stosowanie innych substancji.
I wreszcie, chciałbym się ustosunkować do uwag pana posła Holma, które na chwilę mi umknęły, dotyczących tego, czy Komisja będzie wymagać od państw członkowskich uchylenia progresywnych uregulowań dotyczących ochrony środowiska i zdrowia, ponieważ są one sprzeczne z przepisami rynku wewnętrznego. Komisja nie będzie stawiać takich wymagań. Obecnie obowiązujące prawodawstwo wyraźnie stanowi, że państwa członkowskie mają prawo do uchwalania przepisów krajowych różniących się od tych, które obowiązują na rynku wewnętrznym, jeżeli uważają to za konieczne ze względów ochrony środowiska lub zdrowia.
Ponieważ jestem odpowiedzialny za monitorowanie notyfikacji tych odmiennych przepisów, mogę powiedzieć, że Komisja podejmuje w tym przypadku działania w oparciu o jasna i jednoznaczną zasadę. Poważnie traktujemy argumenty państw członkowskich dotyczące opieki zdrowotnej i ochrony środowiska. Jeżeli przyjmują one inne przepisy z tych powodów, nie domagamy się od nich uchylania uregulowań w dziedzinie ochrony zdrowia i środowiska. Jeśli ma pan poseł jakiekolwiek informacje z ostatnich lat na poparcie swoich zarzutów, chciałbym poznać więcej konkretnych faktów, bym mógł udowodnić, że pan poseł jest w błędzie. Przypadek, który pan poseł przytoczył, miał miejsce w 1995 roku, a to znaczy, że ja nie miałem z nim nic wspólnego.
Pani przewodnicząca! Chciałbym nawiązać do wypowiedzi pana posła Watsona. On także miał swój udział w pracach nad wnioskiem. Chociaż nie jest pan, panie pośle, członkiem naszej komisji, współpracował pan stale z nami i pomógł w osiągnięciu kompromisu. Oczywiście personel, który pomógł mi doprowadzić do tego porozumienia, również odegrał ważną rolę.
Mogę tylko jeszcze raz powtórzyć, to co powiedział pan komisarz Verheugen. W trakcie całego procesu Komisja zajmowała wyraźne stanowisko, w każdym razie wobec mnie, że gdyby Parlament i Rada osiągnęły daleko idący kompromis polegający na całkowitym zakazie, Komisja wyraziłaby zgodę na takie rozwiązanie. Nie było żadnych niejasności między Komisją a mną co do tej kwestii.
Chciałbym tylko obrazowo scharakteryzować państwu ten związek chemiczny. Gdyby teraz tutaj ktoś otworzył jeden kilogramowy pojemnik i rozprowadził całą zawartość opakowania tego środka na ławkach, przypuszczalnie zostałaby przekroczona granica bezpieczeństwa w całym tym ogromnym pomieszczeniu. Świadczy to najlepiej o bardzo wysokiej toksyczności tego związku chemicznego.
Tę debatę mogę zakończyć jedynie apelem do Komisji o dopilnowanie teraz, by te państwa członkowskie, które występują z wnioskiem o pozwolenie na zastosowanie odstępstwa, uchylały te odstępstwa, w razie regularnych naruszeń tych nowych, bardziej rygorystycznych przepisów. Wiemy, wszyscy wiemy i wyniki wszystkich badań dowodzą, że jeżeli dichlorometan używa się w sposób prawidłowy, zapewniając ochronę zdrowia pracowników, którzy wykorzystują go podczas swojej pracy, ta substancja jest nieekonomiczna i nieekologiczna. Jeżeli DCM będzie traktowany w sposób zgodny z zasadami rynku, to znaczy, jeśli będą przestrzegane przepisy prawa, bardzo szybko się okaże, że z powodu braku konkurencyjności ten środek zostanie wycofany i zastąpiony substytutami. Skorzystam z okazji i zaapeluję do Komisji o dopilnowanie przestrzegania uregulowań. Jeżeli zostaną podjęte takie działania, DCM stopniowo i w dość krótkim czasie przestanie być stosowany.
Podejmując dzisiejszą decyzję, Parlament Europejski wprowadza znaczne ograniczenie stosowania środka do usuwania farby, znanego jako dichlorometan. Jako sprawozdawca pomocniczy, występujący w imieniu Grupy Socjalistycznej w Parlamencie Europejskim, z zadowoleniem przyjmuję tę decyzję, w związku z którą wykonaliśmy wiele pracy. W ciągu ostatnich lat doszło do wielu wypadków śmiertelnych wskutek stosowania dichlorometanu. Ta substancja jest bardzo lotna, powoduje uszkodzenie układu nerwowego i z tego samego względu ma działanie rakotwórcze. Wśród ofiar byli przede wszystkim indywidualni użytkownicy, osoby remontujące samodzielnie własne domy lub świadczące tego rodzaju usługi, ponieważ przy jej wykorzystywaniu do celów przemysłowych zwykle przestrzega się przynajmniej niektórych przepisów bezpieczeństwa. Stężenie, którego pomiar przeprowadzono w pewnej liczbie europejskich zakładów przemysłowych było tak wysokie - w przypadku długotrwałego narażenia - że było przyczyną choroby nowotworowej u 10% pracowników.
Zgodnie z treścią tekstu, w wersji kompromisowej, który teraz został przyjęty, dichlorometan będzie mógł w przyszłości być stosowany do usuwania farby wyłącznie w przemyśle, pod warunkiem przestrzegania rygorystycznych przepisów bezpieczeństwa. Konsumenci i użytkownicy profesjonalni będą zmuszeni usuwać farbę za pomocą jednej z wielu równie skutecznych, lecz nieszkodliwych alternatywnych substancji chemicznych, lub na przykład metodą pirolityczną/termiczną.
Najważniejsze jest to, że ta substancja o działaniu rakotwórczym nie powinna być dopuszczona do stosowania w publicznych obiektach zamkniętych, takich jak centra handlowe czy przejścia podziemne, ponieważ pary lotnych substancji są cięższe od powietrza. Pomiary wykazały, że opadają one na niższy poziom i stanowią szczególne zagrożenie dla dzieci. Podejmując tę decyzję, nasza grupa polityczna wzięła w znacznym stopniu pod uwagę opinię odpowiednich związków zawodowych, ponieważ w przypadku zastosowań przemysłowych przedmiotem naszej największej troski jest zdrowie pracowników.
Pani przewodnicząca! Jak nam wiadomo, wiele niebezpiecznych środków chemicznych dopuszcza się do ogólnego użytku, niezależnie od tego, że w ich skład wchodzą niebezpieczne substancje. Jedną z takich substancji jest dichlorometan (DCM) powszechnie używany do wytwarzania środków leczniczych, rozpuszczalników i innych produktów.
Jest to substancja szczególnie szkodliwa dla ludzkiego zdrowia, ponieważ została zaliczona do grupy związków o działaniu rakotwórczym. Powoduje uszkodzenie układu nerwowego i poważne uszkodzenia organów wewnętrznych, które mogą być bezpośrednimi przyczynami zgonów.
Ze względu na większą częstość oddechów, dzieci i osoby cierpiące na choroby układu krążenia są większym stopniu narażone na toksyczne działanie dichlorometanu. Poważny niepokój budzą także przypadki śmiertelne z powodu zatrucia dichlorometanem.
Ponieważ wiemy, że na rynku dostępne są produkty, które mogłyby być stosowane jako substytuty środków zawierających dichlorometan, jak również to, że niektóre państwa członkowskie wprowadziły zakaz stosowania tej substancji, wprowadzenie całkowitego zakazu używania DCM wydaje się sprawą zasadniczej wagi.
Kolejnym argumentem przemawiającym za wprowadzeniem zakazu w odniesieniu do DCM powinny być opinie ekspertów, którzy twierdzą, że nie mamy możliwości zapewnienia konsumentom bezpiecznego użytkowania tego środka.
Propozycja Komisji w sprawie organizacji szkoleń dotyczących zasad stosowania produktów zawierających DCM do celów profesjonalnych wiąże się z kosztami wynoszącymi w przybliżeniu 1,9 miliarda euro w pierwszym roku realizacji takiego projektu.
Wycofanie DCM z ogólnego obrotu wydaje się więc najbardziej racjonalnym i odpowiedzialnym rozwiązaniem.
Upoważnienie do ratyfikacji Konwencji Międzynarodowej Organizacji Pracy dotyczącej pracy w sektorze rybołówstwa z 2007 r. (Konwencji 188) (debata) 
Następnym punktem jest sprawozdanie pani poseł Ildy Figueiredo, w imieniu Komisji Zatrudnienia i Spraw Socjalnych , w sprawie wniosku dotyczącego decyzji Rady upoważniającej państwa członkowskie do ratyfikowania, w interesie Wspólnoty Europejskiej, Konwencji Międzynarodowej Organizacji Pracy dotyczącej pracy w sektorze rybołówstwa z 2007 roku (Konwencja nr 188) - C6-0218/2008 -.
Pani przewodnicząca, panie komisarzu, panie i panowie! Przedstawiając to sprawozdanie, pragniemy wyrazić chęć przyjęcia wniosku dotyczącego decyzji Rady w sprawie Konwencji 188 Międzynarodowej Organizacji Pracy (MOP) dotyczącej pracy w sektorze rybowłóstwa, ustanawiającej minimalne standardy międzynarodowe, które muszą być przestrzegane, i bardziej uczciwe warunki na całym świecie. Zaradzimy w ten sposób niskiemu poziomowi ratyfikacji wielu konwencji dotyczących pracy na morzu.
Przedmiotowa konwencja została przyjęta w czerwcu 2007 roku podczas 96. sesji Międzynarodowej Konferencji Pracy i ma na celu ustanowienie minimalnych międzynarodowych standardów pracy dla sektora rybołówstwa oraz wspieranie godnych warunków życia i pracy rybaków. Obejmuje ona między innymi takie ważne kwestie jak: ochrona zdrowia i bezpieczeństwo w pracy, obsada i godziny odpoczynku, lista załogi, repatriacja w razie wystąpienia problemów, rekrutacja, pośrednictwo pracy i zabezpieczenie społeczne.
Osoby pracujące w tym sektorze długo czekały na przyjęcie tej konwencji MOP dotyczącej pracy w sektorze rybołówstwa, ponieważ są przekonane, że stanowi ona krok naprzód w nadawaniu większego znaczenia temu ważnemu sektorowi strategicznemu, w którym na całym świecie pracuje około 30 milionów mężczyzn i kobiet.
W 2003 roku biuro MOP oraz trójstronne delegacje w ramach MOP rozpoczęły prace nad uaktualnionymi i wszechstronnymi międzynarodowymi standardami pracy dla sektora rybołówstwa, które miały zapewnić właściwą ochronę rybakom na całym świecie, w związku ze szczególnym charakterem tego sektora i specyficznymi warunkami życia i pracy. Biorąc pod uwagę, że jest to sektor charakteryzujący się wysokim wskaźnikiem wypadków śmiertelnych - do których dochodzi wskutek poważnego wyzysku pracowników i braku ochrony - wymaga on szczególnej troski.
Ta konwencja zwiera również przegląd istniejących konwencji dotyczących tego sektora, w szczególności dotyczącej najniższego wieku dopuszczania do pracy w rybołówstwie, badań lekarskich rybaków, umowy o pracę rybaków i dotyczącej pomieszczeń dla załogi na statkach rybackich. Towarzyszy jej zalecenie (nr 199). Należy podkreślić, że przyjęcie Konwencji nr 188 stało się konieczne po przyjęciu skonsolidowanej Konwencji MOP o pracy na morzu w lutym 2006 roku, z zakresu której został wyłączony sektor rybołówstwa.
Dlatego też apelujemy o podejmowanie wszelkich wysiłków w celu zapewnienia, by poszczególne państwa członkowskie szybko ratyfikowały konwencję, najlepiej do 2012 roku, ponieważ wejdzie w życie z chwilą ratyfikacji przez 10 ze 180 państw należących do MOP, z których osiem musi być państwami nadbrzeżnymi. Niemniej jednak równie ważne jest to, by postanowienia tej konwencji stosowano tam, gdzie dotychczas jeszcze nie obowiązują.
I wreszcie, chciałabym podziękować wszystkim tym, którzy pomogli w opracowaniu tego sprawozdania, także memu koledze, panu poslowi Willy'emu Meyerowi, sprawozdawcy komisji opiniodawczej Komisji Rybołówstwa. Mam nadzieję, że wszyscy państwo poinformujecie własne krajowe parlamenty i rządy, by tę konwencję można było ratyfikować w możliwie najkrótszym terminie.
Pani przewodnicząca, panie i panowie! Rybołówstwo ze względu na swój specyficzny charakter jest najbardziej zglobalizowanym zawodem i z globalizacją zderza się na każdym kroku. W sektorze rybołówstwa pracuje około 30 milionów osób, które są narażane na ciężkie próby i poważne niebezpieczeństwa i na to niemal zupełnie nie mają wpływu efekty globalizacji. Gdy porównuje się dane statystyczne Międzynarodowej Organizacji Pracy dotyczące liczby wypadków śmiertelnych przy pracy w sektorze rybołówstwa i ogólnej liczby wypadków przy pracy, okazuje się, że praca w sektorze rybołówstwa jest jedną z najbardziej niebezpiecznych na świecie.
Wszystkie instytucje europejskie poparły generalnie cieszący się uznaniem program godnej pracy. Komisja ostatnio w większym stopniu zaangażowała się na jego rzecz poprzez odnowioną strategię społeczną i opracowanie sprawozdania związanego z komunikatem w sprawie godnej pracy z 2006 roku. Ważną częścią podejścia Komisji jest jej poparcie dla międzynarodowych standardów pracy. Ogólną poprawę warunków bezpieczeństwa pracy, opieki medycznej i ochrony prawnej w dziedzinie rybołówstwa oraz poziomów ochrony socjalnej, by były one bardziej zbliżone do tych, z których korzystają inni pracownicy, można osiągnąć jedynie, jeżeli będzie się dążyć do ustanowienia minimalnych standardów na szczeblu ogólnoświatowym. Państwa członkowskie UE, jako członkowie Międzynarodowej Organizacji Pracy i przy wsparciu ze strony Komisji, na miarę swoich możliwości przyczyniły się do opracowania uaktualnionej i racjonalnej konwencji, w której zostaną określone te minimalne standardy międzynarodowe. Mogą one zostać uzupełnione mechanizmami zapewniającymi harmonijność i procedury egzekwowania ich przestrzegania, na przykład inspekcje w portach zagranicznych, podlegające określonym warunkom. W czerwcu 2007 roku konwencja i prawnie niewiążące zalecenie zostały przyjęte przez Radę Administracyjną Międzynarodowej Organizacji Pracy.
Konwencja 188 zawiera przegląd wielu dawniej ustanowionych standardów Międzynarodowej Organizacji Pracy, dotyczących rybaków, a gdy wejdzie w życie, może stanowić podstawę stworzenia równorzędnych i lepszych warunków dla wszystkich. W konwencji zostały uregulowane takie kwestie jak minimalny wiek, badania lekarskie, pomieszczenia dla załogi, okresy odpoczynku, umowy o pracę, repatriacja, rekrutacja i pośrednictwo pracy, wynagrodzenie, wyżywienie i zakwaterowanie, opieka medyczna i zabezpieczenie społeczne. Niektóre części nowej konwencji dotyczą koordynacji zabezpieczeń społecznych i jest to obszar należący do wyłącznych kompetencji Komisji. Na ratyfikację tych części konwencji musi więc państwom członkowskim zezwolić Rada. Dziedziny kompetencji dzielonych obejmują również inne zagadnienia. Ponieważ nowe standardy Międzynarodowej Organizacji Pracy muszą wejść w życie możliwie najszybciej, Komisja proponuje, by konwencja stanowiła dla państw członkowskich wezwanie do podjęcia starań i przyspieszenie przedłożenia dokumentów ratyfikacyjnych w miarę możliwości do 21 grudnia 2012 r. Poprzedzi je przegląd sytuacji w zakresie ratyfikacji, przeprowadzony przez Radę do stycznia 2012 roku.
Pani przewodnicząca, panie komisarzu, panie i panowie! Wiemy, zresztą powiedział już o tym któryś z posłów dzisiejszego wieczoru, że Międzynarodowa Organizacja Pracy uznaje sektor rybołówstwa za jeden z tych, który charakteryzuje się najbardziej niebezpiecznym środowiskiem pracy. Każdego roku dochodzi w tym sektorze do około 24 000 wypadków ze skutkiem śmiertelnym i ta liczba ilustruje skalę problemu. Dlatego też ten sektor wymaga szeroko zakrojonych regulacji i daleko idących przepisów prawa międzynarodowego, by można było zapewnić odpowiednią ochronę warunków życia i pracy rybakom na całym świecie, którzy często są narażeni na sytuację bezwzględnego wyzysku.
Konwencja 188 dotycząca pracy w sektorze rybołówstwa jest więc środkiem prawnym o fundamentalnym znaczeniu, mającym na celu ustanowienie równorzędnych warunków pracy w tym sektorze i bardziej uczciwych warunków konkurencji. Zgodnie z tym, co już zostało powiedziane, konwencja wspiera propagowanie godnych warunków życia i pracy rybaków, reguluje kwestię ochrony zdrowia i bezpieczeństwa w miejscu pracy, określa wymogi dotyczące odpowiednich okresów odpoczynku, listy załogi, repatriacji, rekrutacji, wynagrodzenia i zabezpieczenia społecznego.
Ta początkowa debata w gruncie rzeczy uświadomiła nam, w jakim stopniu te postanowienia mają istotne znaczenie dla wszystkich. Chcielibyśmy więc tylko podkreślić pilną potrzebę ratyfikacji konwencji przez państwa członkowskie, by mogła on wejść w życie możliwie najszybciej.
w imieniu grupy PSE. - Pani przewodnicząca! Jestem bardzo zadowolony, że dzisiejszego wieczoru rozmawiamy o tych zagadnieniach. Uważam, że praca rybaków, czy rybaczek, w zakresie w jakim kobiety wykonują ten zawód, jest jedną z najniebezpieczniejszych na świecie. Z całą pewnością w samej Irlandii bardzo rzadko się zdarza, by minął rok bez zaginięcia kutrów na morzu i wielu rybaków doznaje obrażeń podczas pracy.
Gdy pełniłem funkcję ministra opieki społecznej w Irlandii, do moich zadań należało między innymi podejmowanie prób i znajdowanie sposobów zapewnienia przestrzegania praw ludzi pracujących na kutrach rybackich. Jest to niezwykle złożona dziedzina, w której kwestią jest, czy dana osoba pracuje na podstawie "umowy o pracę” czy "zlecenia na pracę” - i jest różnica między tymi, którzy wykonują pracę w charakterze pracowników i mają taki status dla celów podatkowych, a w zatem płacą składki ubezpieczeniowe szyprowi jako swemu pracodawcy, a tymi, którzy dzielą się dochodami z połowów i nie mają statusu pracowników. Trudności związane wyrównaniem tych różnic są niezwykle złożone. Jako ministrowi udało mi się znaleźć przepis w prawodawstwie europejskim, który na krótko umożliwił rozwiązanie tego problemu , lecz niestety zostało to potem zakwestionowane, ponieważ okazało się, że ten przepis nie ma zastosowania w przedmiotowych sytuacjach.
Znaczenie posiadania wspólnych minimalnych standardów, które są stosowane na całym świecie, jest sprawą bezdyskusyjną. Chodzi tu o standardy ochrony zdrowia i bezpieczeństwa na pokładzie, zakwaterowania, wyżywienia i oczywiście o to, by gwarancje zapłaty minimalnego wynagrodzenia miały zastosowanie do tych osób, które posiadają status pracownika, oraz o to, żeby szyprowie odprowadzali wszystkie składki wnoszone przez te osoby.
Ważne jest także to, że te standardy mają charakter międzynarodowy i obowiązują na całym świecie, ponieważ niestety istnieje tendencja do wprowadzania w tej dziedzinie, tak zresztą jak w innych, wszelkich możliwych ograniczeń. A zatem zachęcałbym do zatwierdzenia tej konwencji jak najwcześniej. Moim zdaniem rok 2012 jest bardzo odległyi powinniśmy ten termin przyspieszyć, oczywiście, jeśli jest to możliwe.
w imieniu grupy IND/DEM. - Pani przewodnicząca! Bardzo ważne jest, by rybacy mieli rozsądne warunki pracy oraz zapewnione bezpieczeństwo na poziomie proporcjonalnym do wysokiego ryzyka, którym jest obciążony zawód rybaka. Mężczyźni i kobiety, pracujący w tym zawodzie, muszą mieć zapewnione przyzwoite dochody pozwalające im na utrzymanie własne i ich rodzin. Dochód finansowy musi być również stabilną i niezawodną podstawą utrzymania społeczności w rejonach nadbrzeżnych. Tak się składa, że społeczności w rejonach nadbrzeżnych w moim okręgu wyborczym borykają się z bardzo poważnymi trudnościami z utrzymaniem.
Dla mnie istotne w tej dyskusji jest to, czy ratyfikacja Konwencji 188 Międzynarodowej Organizacji Pracy, w wyniku której uregulowania i polityka obejmą również osoby pracujące w rybołówstwie, będzie wsparciem i ochroną dla rybaków czy przeszkodą, oraz czy będzie możliwe osiągnięcie na całym świecie równorzędnych warunków, które są potrzebne do przetrwania naszego rybołówstwa.
Członkowie kenijskiej delegacji opowiadali mi o japońskim statku przetwórni, który prowadzi połowy na ich wodach i na wodach ich sąsiadów W jakich warunkach pracują ludzie na tym statku przetwórni? Na podstawie tego, co mi powiedziano, przypuszczam, że nie są one dobre. Wiadomo mi też, że te połowy nie przynoszą korzyści mieszkańcom Afryki, pomimo że pochodzą z ich wód terytorialnych. Ryby z tych połowów sprzedaje się na rynku międzynarodowym po cenach, którym nie może dorównać Europa, a w szczególności Irlandia.
Rybakom w Irlandii pozostającym bez pracy odmawia się wypłaty zasiłków i to przyczynia się do ich bardzo trudnej sytuacji materialnej. Dlatego też, jeżeli dzięki ratyfikacji konwencji można będzie zmniejszyć liczbę ofiar śmiertelnych w sektorze rybołówstwa, zapewnić świadczenia z zabezpieczenia społecznego rybakom i świadczenia socjalne, takie jak opieka medyczna i zasiłek dla bezrobotnych, wówczas będę bardzo zadowolona i będę zachęcać do ratyfikacji. Jeżeli konwencja będzie służyć dalszemu wspieraniu rybołówstwa jako rentownego sektora, w którym działają małe i średnie podmioty gospodarcze, w szczególności kutry rybackie stanowiące własność rodzinną, z pewnością mogę ją poprzeć, ponieważ, jak wiadomo, rybołówstwo jest działalnością niebezpieczną i w wielu rejonach świata opartą na nadmiernej eksploatacji - nie tylko zasobów rybnych, lecz także ludzi. Czy zatem konwencja może przynieść takie efekty i czy je przyniesie? Mam taką nadzieję.
(FR) Pani przewodnicząca! Zrównoważone zarządzanie rybołówstwem wymaga oczywiście uregulowania nakładów połowowych, ale należy brać też pod uwagę nakład pracy rybaków. Praca w rybołówstwie, każdy się z tym zgodzi, a przede wszystkim w rybołówstwie dalekomorskim i głębokowodnym, należy do najcięższych na świecie, nawet jeśli nie żyjemy już w epoce, w której połowy prowadzi się w takich warunkach, w jakich robili to Baskowie czy Islandczycy w XIX wieku, którzy wyruszali na długie wyprawy. Wciąż jednak jest to bardzo trudny i zasługujący na szacunek zawód, który co roku pochłania 24 000 ofiar śmiertelnych.
Rybołówstwo jest doskonałym przykładem działalności o zasięgu ogólnoświatowym, ze względu na globalizację zasobów, a mianowicie ryb, dla których nie istnieją granice państwowe. Dlatego też przepisy prawa międzynarodowego są w tym wypadku jedynym właściwym rozwiązaniem. Ponieważ praca rybaków musi być regulowana w skali międzynarodowej, prawodawcą jest oczywiście Międzynarodowa Organizacja Pracy (MOP), a obecnie obchodzimy 50. rocznicę pierwszych konwencji MOP dotyczących rybołówstwa, a mianowicie dotyczącej najniższego wieku dopuszczania do pracy w rybołówstwie, dotyczącej badania lekarskiego rybaków i pomieszczeń dla załogi na statkach rybackich. Konwencja 188, będąca przedmiotem dzisiejszej debaty, zawiera więc zmiany, uzupełnienia i korekty do poprzednich konwencji. Musi ona być w całości ratyfikowana w możliwe najkrótszym czasie, do 2012 roku. Jest ona doskonałym przykładem wspólnego zarządzania i wyrazem wspólnego poczucia własności światowych zasobów przez wiele stron. Jest także dokumentem, który należy pilnie wprowadzić w życie, ponieważ ludzie wykonujący zawody związane z morzem - dokerzy, rybacy, marynarze - w dzisiejszej zglobalizowanej konkurencji gospodarczej są narażeni na wszelkiego rodzaju formy wykorzystywania, wyzysk, i handel ludźmi, zdarzają się nawet przypadki niewolnictwa, których podłożem jest oczywiście dążenie do zmniejszania kosztów.
Ochrona prawna w sferze zdrowia, zakwaterowania, bezpieczeństwa, czasu pracy, warunków życia, wynagrodzenia, opieki medycznej, a co za tym idzie kwestia umów o pracę i ubezpieczenia społecznego, ma więc bardzo istotne znaczenie. Dlatego też obecnie ustanawiamy minimalny status prawny dla rybaków, a tym samym tworzymy równorzędne warunki konkurencji na świecie.
Te nowe uregulowania wcale nie muszą przynieść wiele rybakom europejskim, którzy z takich standardów już korzystają, ale dla rybaków z Peru, krajów azjatyckich czy afrykańskich są one ogromnym krokiem naprzód.
(EL) Pani przewodnicząca! Uważam, że dzisiejsza wieczorna debata jest bardzo ważna, ponieważ za zgodą Parlamentu Europejskiego i za pomocą rezolucji, którą - jak sądzę - przyjmiemy jutro jednogłośnie, ponownie nadamy impuls działaniom związanym z realizacją agendy na rzecz godnej pracy, którą poparliśmy w ubiegłym roku. Ustanowienie Konwencji 188 jest niczym więcej, jak tylko częścią działań związanych z wdrażaniem tej agendy w sektorze rybołówstwa, który nie był objęty zakresem standardowej umowy dotyczącej pracy na morzu. Tak jak podkreślali poprzedni mówcy, jest bardzo ważne, żeby ten sektor choć w minimalnym zakresie był również uwzględniony na szczeblu ogólnoświatowym.
Sądzę, że wszystkie państwa Unii Europejskiej zgodnie z planem ratyfikują tę konwencję do 2012 roku. Ratyfikowało ją już osiem państw członkowskich, co znaczy, że postanowienia konwencji zaczną obowiązywać i ci wszyscy spośród nas, który mieszkają w państwach nadbrzeżnych będą mogli czuć się dumni z tego, że nasi rybacy są zabezpieczeni i nie będą mieli konkurencji ze strony krajów trzecich, które mogą dawać swoim rybakom wsparcie socjalne.
Chciałabym przypomnieć, że Parlament w głosowaniu opowiedział się już za ochroną kobiet pracujących w rybołówstwie lub wykonujących zawody z nim związane. Praca kobiet, zarówno bezpośrednia, jak i pośrednia, jest bardzo ważna, ponieważ gdyby kobiety w obszarach nadbrzeżnych nie wspomagały rybaków, te obszary byłyby znacznie uboższe i o wiele mniej zamieszkałe, ponieważ potrzeby zaspokajają ludzie, a nie tylko teksty aktów prawnych.
A zatem wnosimy wkład na rzecz kultury obszarów nadbrzeżnych, kultury społecznej, w której zostaną wykorzystane elementy kultury europejskiej związane z morzem i obszarami przybrzeżnymi. Od południa po północ, każdy obszar ma swoje cechy szczególne, jednakże w konwencji, którą przyjmujemy do ratyfikacji przez państwa członkowskie został uwzględniony każdy przypadek i wszelkie potrzeby rybaków.
W szczególności musimy popierać działania mające na celu ich edukację i opiekę w podeszłym wieku.
(CS) Panie komisarzu! Podobnie jak moje koleżanki i koledzy posłowie również uważam, że należy przyjąć standardy, które zapewnią godne warunki pracy osobom zatrudnionym w sektorze rybołówstwa. W XXI wieku Unia Europejska nie może pozwolić, żeby warunki jakiejkolwiek pracy były zbliżone do tych, którymi charakteryzowała się praca niewolnicza. Jestem zadowolona, że zaproponowane zmiany zostały przyjęte w procesie trójstronnego porozumienia, w ramach którego rządy, pracodawcy i pracownicy opracowali kompleksowe międzynarodowe standardy pracy, uwzględniające szczególny charakter tego sektora. Po stronie zalet zapisuję to, że nowe uzgodnienia dotyczą kwestii minimalnego wieku, badań lekarskich, okresów odpoczynku i zabezpieczenia społecznego oraz ich przedmiotem są także aspekty związane z zakwaterowaniem, wyżywieniem, ochroną bezpieczeństwa i higieny pracy. Wszystkie te elementy bez wątpienia przyczynią się do stworzenia godnych warunków pracy dla rybaków, a równocześnie do ograniczenia liczby osób doznających urazów w pracy i ofiar śmiertelnych. Pomimo że reprezentuję państwo, które nie ma dostępu do morza, z zadowoleniem przyjmuję te standardy, popieram rybaków i życzę im możliwie najszybszej ratyfikacji przedmiotowej konwencji nie tylko dlatego, że lubię ryby.
(PT) Ja również chciałbym przyłączyć się do stanowiska pani poseł sprawozdawczyni, pana komisarza i wszystkich naszych koleżanek i kolegów posłów, którzy ucieszyli się z tej inicjatywy Międzynarodowej Organizacji Pracy i którzy apelują do wszystkich państw członkowskich o ratyfikację Konwencji 188.
Cała rzecz w tym, że brak odpowiedniej regulacji sektora rybołówstwa - tego pełnego samowoli rynku bez granic, zasad czy ograniczeń - odbija się nie tylko na zrównoważonej gospodarce zasobami, czyli na zasobach rybnych, alekonsekwencje takiego stanu rzeczy ponoszą także rybacy. Ochrona rybaków musi się stać zasadniczą cześcią, jeśli nie wręcz kwintesencją polityki rybołówstwa.
A oto, czego ja się przede wszystkim domagam: żebyśmy nie poprzestali na ratyfikacji tej międzynarodowej konwencji, lecz uznali ochronę rybaków za najważniejszy punkt wspólnej polityki rybołówstwa.
Pani przewodnicząca, panie i panowie! Pozwolicie mi państwo, mam nadzieję, że z przyjemnością odnotuję sobie argumenty przedstawione w tej debacie, ponieważ zostało w nich uwydatnione, z bardzo różnych punktów widzenia, ważne znaczenie konwencji będącej jej przedmiotem. Zostały w nich wyrażone opinie, również pod różnorodnym kątem i poparte wnikliwym uzasadnieniem, uwydatniające jej znaczenie dla codziennego życia ponad 30 milionów rybaków, na co zwróciłem uwagę na wstępie swego wystąpienia. Panie i panowie! Moim zdaniem formalna droga tego wniosku jest oczywista. Nasze dalsze działania polityczne muszą być ukierunkowane na doprowadzenie do ratyfikacji konwencji w możliwie najkrótszym czasie, ponieważ ostateczny termin dla wniosku Komisji nie może już przypadać później, a każde jego skrócenie byłoby moim zdaniem bardzo korzystne. Chciałbym jeszcze raz podziękować sprawozdawczyni, pani poseł Ildzie Figueiredo, za wykonaną pracę i wszystkim posłom za poparcie tego wniosku.
Chciałabym podziękować pani przewodniczącej i panu komisarzowi, a także wszystkim paniom i panom posłom, którzy przemawiali i wyrazili poparcie dla ratyfikacji przedmiotowej konwencji. Jestem przekonana, że sprawozdanie zostanie jutro przyjęte przez Parlament Europejski, a w związku z tym przyczyni się do szybkiej ratyfikacji przez państwa członkowskie Konwencji 188 dotyczącej pracy w sektorze rybołówstwa, której towarzyszy Zalecenie 199.
Tak jak już tu powiedziałam, naszym celem jest wprowadzenie jej wkrótce w życie, najlepiej do 2012 roku, dlatego apelujemy o jej ratyfikację przez wszystkie państwa członkowskie. Ta konwencja w znacznym stopniu przyczyni się do osiągnięcia minimalnych międzynarodowych standardów, które zagwarantują stworzenie lepszych warunków pracy, większe bezpieczeństwo i ograniczenie wypadków ze skutkiem śmiertelnym na całym świecie w tym niebezpiecznym, lecz strategicznym sektorze.
Przyczyni się ona również do godnego traktowania rybaków, których praca jest tak trudna i musi być w centrum naszej uwagi.
(DE) Panie przewodniczący! Głosowałem za przyjęciem przedmiotowego sprawozdania, ponieważ stanowi ono wezwanie do przeprowadzenia reformy będącej w interesie ochrony dzieci, a także wprowadzającej środki, które mają zwiększyć bezpieczeństwo paszportów. Dlatego - ogólnie rzecz biorąc - jest to pakiet stanowiący krok naprzód w walce z handlem dziećmi i służący większej ochronie dzieci.
- (CS) Uważam uzupełnienie parametrów bezpieczeństwa dokumentów podróży o dane biometryczne za konieczne. Jednakże oprócz kwestii poprawy bezpieczeństwa obywateli europejskich, która jest naszym głównym celem, musimy wziąć również pod uwagę drugą stronę medalu, czyli zagadnienie ochrony prywatności naszych obywateli. Będę starać się o zapewnienie wdrożenia przedmiotowego prawa i jego stosowania na szczeblu krajowym w sposób, który nie doprowadzi do powstania utrudnień biurokratycznych, czy nawet do niewłaściwego wykorzystania danych, łącznie z niewłaściwym ich wykorzystaniem przez kraje trzecie poza UE. Chciałabym zwrócić uwagę na konieczność większego zaangażowania ze strony Europolu i Fronteksu w tę sprawę; jedynie bardzo ścisła współpraca między organami ścigania działającymi w państwach członkowskich przyniesie pożądany efekt i uczyni Europę bezpiecznym domem dla nas wszystkich. Cieszę się, że dzieci powyżej 12 roku życia będą posiadały swoje oddzielne paszporty. Środek ten ograniczy wykorzystywanie dzieci przez członków międzynarodowych grup przestępczości zorganizowanej i jest to kolejny powód, dla którego poparłem ten wyraźnie kontrowersyjny temat.
(NL) Panie przewodniczący! Z zadowoleniem i przekonaniem poparłem sprawozdanie pana posła Coelho dotyczące biometrii i paszportów UE, ponieważ jest to pierwszy krok w walce z bardzo licznymi nadużyciami i fałszowaniem paszportów. Jest to forma harmonizacji, którą możemy poprzeć choćby dlatego, że stanowi ona przydatny, wręcz konieczny środek - rzecz jasna w krajach strefy Schengen.
Wraz z wprowadzeniem systemu otwartych granic wewnętrznych należy oczywiście możliwie najskuteczniej chronić dłuższą granicę zewnętrzną. Przedmiotowe sprawozdanie to krok we właściwym kierunku, gdyż obecnie ochrona granicy zewnętrznej jest niewystarczająca.
Mam jednak jedno zastrzeżenie. Same lepsze paszporty to nie wszystko. Każdego roku na nasz kontynent, do Europy, przybywają tysiące cudzoziemców spoza Europy. Wśród nich są imigranci legalni, półlegalni, ale także nielegalni. Mój kraj - Belgia - w ubiegłym roku przyjął ponad 70 tysięcy cudzoziemców spoza Europy, oprócz nieznanej liczby imigrantów nielegalnych. Jest to ogromna fala, którą musimy zatrzymać, a same paszporty nie rozwiążą tego problemu.
(BG) Dziękuję panie przewodniczący! Z dwóch powodów głosowałem za odrzuceniem sprawozdania pana posła Coelho. Po pierwsze, wyjątkowo niepokoi mnie kwestia praw obywateli oraz fakt, iż gromadzenie danych biometrycznych będzie stwarzać poważne zagrożenie dla bezpieczeństwa obywateli, zwłaszcza w kontekście ich wolności; będzie to także oznaczać naruszenie podstawowego prawa człowieka do swobodnego przemieszczania się.
Lecz jeszcze większe moje obawy budzi to, że w moim kraju powstanie konieczność wprowadzenia nowych dokumentów tożsamości po raz drugi w ciągu ostatnich dziesięciu lat. Osobiście będę musiał uzyskać dokument tożsamości po raz trzeci w ciągu minionych dziesięciu lat. Być wyda się to państwu śmieszne, ale dochody ludzi w Bułgarii są na tak niskim poziomie, że dodatkowe obciążanie tych ludzi opłatami za nowe dokumenty tożsamości jest po prostu nieetyczne i niemoralne. Gdy mowa o emerytach otrzymujących emerytury w wysokości 100 BGN, czyli równowartość 50 euro, obciążanie ich kwotą 20 euro z tytułu wystawienia nowego dokumentu tożsamości, jest niewłaściwe. Z tego względu głosowałem za odrzuceniem sprawozdania pana posła Coelho, ponieważ uważam je za wysoce niesłuszne w kontekście mojego kraju.
Panie przewodniczący! Pragnę, aby odnotowano w protokole, że ostatecznie głosowałem przeciw przyjęciu sprawozdania pana posła Cappato, ponieważ sądzę, że Parlamentowi ma być przedłożone lepsze sprawozdanie dotyczące przedmiotowych kwestii.
Chcę również powiedzieć, że Parlament musi coś zrobić w kwestii rejestrowania naszej aktywności; są posłowie do Parlamentu, którzy w nim zasiadają od ponad czterech i pół roku, przez cały ten czas pobierając wynagrodzenie, a przemawiali krócej niż pan poseł Burke, będący posłem do Parlamentu zaledwie od sześciu miesięcy. Sądzę, że czas zwrócić uwagę na to.
Są osoby, które nie uczestniczą w pracach Parlamentu i jego komisji, ani w posiedzeniach plenarnych. Niektórzy z nich to członkowie małych grup. Przybywają tutaj i zabierają głos, po czym pośpiesznie udają się na lotnisko i zamiast być tutaj, spędzają czas w państwach członkowskich opowiadając ludziom, jak okropna jest demokracja w Unii Europejskiej. No cóż, demokracja w Unii Europejskiej jest okropna, jeżeli posłowie do jej Parlamentu, którzy się tutaj nie pojawiają, mogą otrzymywać wynagrodzenie i nadal dopuszczać się tego typu rażącego deprecjonowania demokracji. Panie przewodniczący! Chcę, aby to zostało zaprotokołowane.
Uważam, że w dobie przeprowadzania reform, udostępniania dokumentów, podejmowania działań zapewniających większą przejrzystość, należy podjąć kroki w celu wskazania, którzy z parlamentarzystów uczestniczą w pracach Parlamentu oraz którzy nie biorą w nich udziału.
- (CS) Europejski rynek zbrojeniowy funkcjonuje niesprawnie, ponieważ jest rozdrobniony. Dzisiaj stworzyliśmy przestrzeń zamówień publicznych w tym sektorze z jednoczesnym respektowaniem odstępstw ze względów strategicznych na podstawie artykułu 273 Traktatu ustanawiającego WE. W komisji pracowałam na rzecz zaprzestania marnotrawienia pieniędzy publicznych, powodowanemu przez niejasne zamówienia wojskowe. W przeszłości klauzula dotycząca interesu krajowego była również nadużywana w przypadku zamówień publicznych dla armii, co wyraźnie nie miało nic wspólnego z poziomem zapewnianego bezpieczeństwa. Mogłabym z pamięci wymienić umowy na wykonanie prac, świadczenie usług cateringowych i transportowych. Przedmiotowy wniosek pozwoli zaoszczędzić pieniądze, które następnie mogą być przeznaczone na badania naukowe i technologie, które będą dla nas stanowiły skuteczniejszą ochronę przed obecnymi i przyszłymi zagrożeniami.
Panie przewodniczący! Przedmiotowe sprawozdanie budzi mój sprzeciw ze względu na zagrożenie, jakie stwarza ono dla rządów i przedsiębiorstw, które poniosły ogromne nakłady na prace badawczo-rozwojowe w sektorze obrony i które obecnie stwierdzają, iż zostały ograbione z zysków w fazie opracowania i produkcji.
Zgodnie z wnioskowaną dyrektywą żąda się teraz, aby zamówienia publiczne były otwarte dla konkurencji europejskiej, wskutek czego przedsiębiorstwo sektora obronnego - a nawet państwo - pozostałoby bez możliwości ochrony praw własności intelektualnej i ochrony miejsc pracy. Zważywszy, że w Wielkiej Brytanii kilka wojskowych przedsiębiorstw sektora obronnego legitymuje się najnowszymi osiągnięciami w dziedzinie B+R, zagrożenie wynikające z przedmiotowego sprawozdania budzi poważne obawy.
Mój niepokój spotęgował się, gdy stwierdziłem, że główną motywacją w przygotowaniu przedmiotowego sprawozdania jest zwiększenie integracji UE oraz wzmocnienie europejskiej polityki bezpieczeństwa i obronności, a nie przyznanie priorytetu wymiernej korzyści ekonomicznej.
(IT) Panie przewodniczący, panie i panowie! Postaram się mówić zwięźlej niż zwykle; glosowałem za przyjęciem sprawozdania pana posła Lambsdorffa. Jest to krok naprzód w dziedzinie wspólnego bezpieczeństwa i wspólnej obronności. Zastanawiam się jednak - i chcę o to również zapytać was - kiedy w końcu będziemy mieli prawdziwie europejski system obrony, prawdziwie europejską armię, rzeczywistą możliwość oszczędzania pieniędzy i zdolność do obrony jako zjednoczona Europa? Panie przewodniczący! Mam nadzieję, że stanie się to rzeczywiście bardzo szybko.
W tym przypadku nie do mnie należy udzielenie natychmiastowej odpowiedzi, co byłoby skomplikowane. Przejdźmy do dalszych wyjaśnień dotyczących sposobu głosowania, tym razem nad sprawozdaniem pana posła Schlytera.
- (CS) Poparłam sprawozdanie dotyczące substancji niebezpiecznych i środków chemicznych, mianowicie dichlorometanu; umożliwia ono ograniczenie stosowania tej rakotwórczej substancji w produktach do usuwania farb, pomimo iż uwzględniono przepis dotyczący wyłączeń pod ściśle określonymi warunkami. Cieszy mnie fakt, iż w praktyce wyłączenia nie będą stosowane, ponieważ istnieją bezpieczne alternatywy, które będą woleli wybierać w przyszłości nie tylko konsumenci, lecz także użytkownicy profesjonalni.
Panie przewodniczący! Niektóre substancje są tak niebezpieczne, że powinny być całkowicie zakazane bądź też możliwość ich wykorzystywania powinna być zawężona do rygorystycznie ograniczonych zastosowań, przy zapewnieniu najsurowszych środków ostrożności dotyczących zdrowia i bezpieczeństwa. DCM to jedna z tych substancji i musi być wycofany z obrotu.
- (CS) Pochwalam zawarcie porozumienia międzynarodowego ustanawiającego nowe warunki zatrudnienia dla pracowników sektora rybołówstwa. W przypadku rybaków występuje najwyższa liczba poważnych wypadków w pracy oraz zgonów związanych z pracą. Chciałabym zaapelować do Rady i Komisji, by uczyniły wszystko co w ich mocy w celu ratyfikowania Konwencji znacznie wcześniej niż w 2012 roku. Proszę o odnotowanie w protokole, że moje urządzenie do głosowania zawiodło i że, oczywiście, głosowałam za przyjęciem przedmiotowego sprawozdania.
- (SK) Sprawozdanie pana posła Catanii, sporządzone z jego własnej inicjatywy, doprowadziło do ważnej wymiany poglądów pomiędzy grupami politycznymi i posłami do Parlamentu.
Unia Europejska stoi dziś w obliczu tak poważnych problemów, jak kryzys finansowy oraz kryzys energetyczny spowodowany przez konflikt ukraińsko-rosyjski. To czas, w którym powinniśmy działać wspólnie i unikać wszelkich posunięć, które mogłyby osłabić naszą jedność. Konsekwencje tych kryzysów bez wątpienia odczuje każdy obywatel Unii Europejskiej, czy to będzie Słowak, Polak, Węgier czy Niemiec. Próby skłócania państw członkowskich, jakie okresowo mają miejsce podczas naszych posiedzeń, uważam za oznakę braku świadomości powagi obecnej sytuacji, gdy jedność Unii jest zagrożona. Należy bardziej się koncentrować się na szukaniu rozwiązań i na ratyfikowaniu traktatu lizbońskiego, by pobudzić konkurencyjność Unii Europejskiej.
Wielokrotnie tutaj w Parlamencie Europejskim wyrażałam pogląd, że w naszej wspólnej przestrzeni nie ma miejsca dla autonomii. Nie wolno zapominać o kluczowym zamyśle integrowania krajów UE, nie mówiąc nawet o jego ignorowaniu czy odrzucaniu. Musimy mieć stale w pamięci stwierdzenie Schumana, że inteligentnego Europejczyka nie może radować niepowodzenie sąsiada, ponieważ dzielimy wspólny los, w szczęściu i nieszczęściu.
(DE) Panie przewodniczący! Sprawozdanie pana posła Catanii to istna fikcja. W żadnym stopniu nie obrazuje zakresu przestrzegania praw podstawowych w Unii Europejskiej w latach 2004-2008; jest tylko zestawieniem żądań ze strony lewego skrzydła tej Izby.
Żądania te obejmują uznawanie małżeństw osób tej samej płci we wszystkich państwach członkowskich oraz legalizację narkotyków, eutanazji i nielegalnych imigrantów. Delegacja Austriackiej Partii Ludowej (ÖVP) i ja osobiście z miejsca odrzucamy wymienione żądania, które przyjęto większością głosów i dlatego głosowaliśmy - ze mną włącznie - za odrzuceniem przedmiotowego sprawozdania.
- (SK) Głosowałem za przyjęciem sprawozdania w sprawie stanu praw podstawowych w Unii Europejskiej w latach 2004-2008.
Uzależniłem swoje poparcie od odrzucenia pierwotnego sformułowania zapisu w artykule 49 projektu odnoszącego się do autonomii terytorialnej i regionalnej. Uważam to za jednoznaczne odrzucenie prób spekulacji na temat status quo, podejmowanych przez prowokatorów i spiskowców. Innymi słowy Parlament Europejski nie zgadza się na gierki z autonomią terytorialną i regionalną. To bardzo cenny wniosek z dzisiejszego plenarnego posiedzenia Parlamentu Europejskiego i sądzę, że wszystkim nam należą się z tego powodu gratulacje.
- (CS) Panie przewodniczący! Również głosowałam za odrzuceniem przedmiotowego sprawozdania w sprawie stanu praw podstawowych w Unii Europejskiej, sporządzonego przez posła komunistycznego do PE. Niemniej jednak doceniam fakt, iż sprawozdawcom z innych frakcji udało się trochę przeredagować ten tekst i że zawiera on kilka pozytywnych ustępów dotyczących sytuacji mniejszości. Niektóre fragmenty są jednak nieobiektywne. Ponadto zakres, w jakim sprawozdanie wykracza poza granice dokumentu przedstawiającego okres miniony, jest bezprecedensowy. W sprawozdaniu zakłada się nazbyt jednostronną polityczną ocenę praw człowieka w Unii. Przedmiotowe sprawozdanie oznacza podeptanie zasady pomocniczości poprzez narzucanie reguł odnoszących się do polityki rodzinnej i innych kwestii etycznych, co stoi w sprzeczności z traktatami założycielskimi.
(MT) Ja również głosowałem przeciw przyjęciu sprawozdania pana posła Catanii, ponieważ zawiera ono co najmniej trzy odniesienia do aborcji jako do prawa człowieka. Jest to rzecz, której nie mogę zaakceptować i którą uważam za nie do przyjęcia. Szkoda, że w ważnym sprawozdaniu obejmującym tak szeroki wachlarz tematów musiały się znaleźć elementy, które niewątpliwie leżą poza zakresem kompetencji Unii Europejskiej i w które Unia Europejska nie może i nie powinna próbować ingerować, a to mianowicie z uwagi na zasadę pomocniczości. Właśnie z tego względu głosowałem za odrzuceniem sprawozdania pana posła Catanii.
(HU) Panie przewodniczący! Głosowałem za przyjęciem sprawozdania pana posła Catanii, ponieważ usunięte zostały wcześniejsze uchybienia dotyczące praw mniejszości. Sprawa ta jest szczególnie ważna dla Węgier i dla mniejszości tam mieszkających, jak również żyjących poza granicami Węgier. W sprawozdaniu kładzie się nacisk na kwestię ochrony języków mniejszości oraz stwierdza się, że jednym z najbardziej podstawowych praw jest prawo do używania języka ojczystego. Niestety, w ostatnim okresie w kilku nowych państwach członkowskich UE tak nie było.
Następnie w sprawozdaniu podkreśla się konieczność określania i wyznaczania statusu mniejszości narodowej. Uważam, że ma to decydujące znaczenie dla 150 mniejszości w Europie.
Kończąc, pragnę wyrazić zdanie, że ważny jest zwłaszcza ustęp 49, gdyż potwierdza on, że samorządność to najefektywniejszy sposób radzenia sobie z problemami społeczności mniejszości narodowych. Polega to na stosowaniu najbardziej godnych naśladowania wzorów w Unii Europejskiej dotyczących niezależności osobistej, kulturowej, terytorialnej i regionalnej.
Panie przewodniczący! Społeczeństwo pochłonięte kwestią posiadanych praw to społeczeństwo roszczeniowe - "daj mi, daj” - które utraciło poczucie równowagi. Z tego właśnie powodu w sprawozdaniu pojawia się żądanie zrównania statusu par małżeńskich i statusu związków homoseksualnych. Związek mężczyzny i kobiety to porządek naturalny. Wypaczamy go, gdy żądamy zrównania go z jego całkowitym przeciwieństwem.
Choć może się to wydać niemodne, otwarcie przyznaję, że sprzeczny z naturą związek osób tej samej płci nie jest czymś, na co chciałbym przyzwalać jako prawodawca. Czy moje prawa do prezentowania powyższego stanowiska liczą się mniej niż osób żądających czegoś przeciwnego? Można sądzić, że tak właśnie jest, zważywszy na atmosferę nietolerancji, która panowała w części tej debaty.
W tym aspekcie nie zgadzam się z omawianym sprawozdaniem. Jeżeli oznacza to wystawienie się na pośmiewisko, niech tak się stanie. Będę opowiadał się za tym, co uważam za słuszne, a nie przyklaskiwał temu, co jest błędne.
(NL) Panie przewodniczący! W czasie mojej pracy w tym parlamencie, rzadko miałem okazję zetknąć się z podobnym zestawem poprawnych politycznie niedorzeczności i tak zwanych postępowych komunałów, jak w sprawozdaniu pana posła Catanii. Co jednak wprawia w osłupienie to fakt, że sprawozdanie dotyczące tak zwanych praw podstawowych opiera się de facto na traktacie lizbońskim, czyli traktacie - ni mniej ni więcej - odrzuconym w referendach, który obecnie nie ma jakiegokolwiek umocowania prawnego. Co za arogancja! Zastanawiam się, czy prawa podstawowe nie obowiązują aby wyłącznie do eurokratów, a nie obywateli europejskich.
Co więcej, w tym sprawozdaniu brakuje jednego podstawowego prawa, a mianowicie prawa ludzkiego, na przykład prawa członków narodu, do tego, by mieli oni we własnym kraju poczucie, że są u siebie i że są bezpieczni, by mogli bronić swojego z trudem zdobytego dobrobytu, zachować własny język, własną kulturę, własne tradycje i prawa. Teraz byłaby to nowość w tym przybytku poprawności politycznej. Zatwierdzając zdecydowaną większością głosów sprawozdanie pana posła Catanii, Parlament po raz kolejny kompletnie się zbłaźnił.
(NL) Panie przewodniczący! Nie ulega wątpliwości, że prawo do swobodnego wyrażania opinii i sposób, w jaki z tego prawa można korzystać, to kluczowy wskaźnik służący do oceny sytuacji w zakresie praw podstawowych. Całkowite słuszne jest zawarte w sprawozdaniu ostrzeżenie przed nieoficjalną cenzurą i autocenzurą, które mają miejsce w przypadku, gdy z publicznej debaty wyłącza się niektóre tematy. Równie zasadna jest ta część sprawozdania, w której ostrzega się przed jednostkami i grupami pragnącymi zamykać usta innym i utrzymującymi, że niezasłużenie są przedmiotem ciągłych ataków.
Całkowite zadziwienie budzi jednak wezwanie do tego, aby "z determinacją ścigać wszelkie przejawy nienawiści wyrażane w medialnych programach rasistowskich oraz artykułach propagujących nietolerancyjne poglądy”. Należy ono dokładnie do kategorii rzeczy prowadzących do cenzury i autocenzury, nad którymi ubolewa się w innym fragmencie sprawozdania. Jest to ten rodzaj prawodawstwa, który spowodował potępienie największej partii flamandzkiej w Belgii, ponieważ krytykowała ona przyjętą politykę imigracyjną. Dlatego ludzie powinni wiedzieć, czego chcą. Niemożliwe jest, aby być odrobinę za swobodą wypowiedzi. Albo jest się za swobodą wypowiedzi i akceptuje się wszelkie wynikające z tego konsekwencje, albo nie.
(IT) Panie przewodniczący, panie i panowie! Jeżeli chodzi o prawa podstawowe, to pomimo że w głosowaniu końcowym głosowałem przeciw, głosowałem za ustępem 81, który popieram. W tym ustępie mój przyjaciel, pan poseł Catania, który teraz na mnie patrzy ze swojego miejsca, zwraca się do państw członkowskich o uczynienie wszystkiego, co możliwe, na rzecz ułatwienia i poprawy dostępu osób młodych, starszych i niepełnosprawnych do rynku pracy.
Giusto Catania - który pozostaje wierny swojemu imieniu, ponieważ jest w 100% sprawiedliwy - musiał pomyśleć, nawet jeżeli tego nie stwierdził na piśmie, że należy zapewnić lepszy dostęp nie tylko do rynku pracy, lecz także do świadczeń, skoro mowa jest o osobach starszych. Dlatego ważne są świadczenia dla osób młodych, niepełnosprawnych i starszych. Jestem pewien - widzę, że się z tym zgadza - że ludzie młodzi także otrzymują świadczenia jako osoby młode i że następnie pracują, gdy są starsi. Widzę, że klaszcze. Sądzę, że państwo również podzielacie tę opinię, natomiast ze względu na prezentację moich uwag w Internecie chciałbym to jasno stwierdzić, iż musiałem to powiedzieć, by delikatnie wskazać, że osoby starsze też mają prawo do świadczeń.
Panie przewodniczący! W przypadku sprawozdania pana posła Catanii wiele osób w tej Izbie próbowało wykorzystać prawa człowieka jako usprawiedliwienie wspierania aborcji pomimo że aborcja odmawia milionom dzieci rocznie najważniejszego prawa człowieka - prawa do życia, czyli prawa człowieka, które warunkuje wszelkie inne prawa.
Ponadto, jako irlandzka posłanka do PE i wyborca, muszę odnotować, że przedmiotowe sprawozdanie i poprawki łączą traktat lizboński i Kartę praw podstawowych z przepisami dotyczącymi aborcji w UE.
Panie przewodniczący! Na wstępie proszę obsługę o zaznaczenie, że w kwestii ustępu 31 w pierwszej części oddałam swój głos za.
Sądzę, że w tym sprawozdaniu można było szerzej zająć się obszarami związanymi z niepełnosprawnością, które wymagają dopracowania. W tym względzie jednak cieszę się, że Parlament zdecydował się poprzeć moją poprawkę 42 zawierającą apel do Komisji o upewnienie się, że pieniądze trafiają jedynie do państw członkowskich spełniających kryteria Konwencji ONZ w kontekście wprowadzania niesformalizowanych sposobów działania społecznego. To kluczowa kwestia dla mnie i dla wielu osób w tej Izbie. Przedmiotowe sprawozdanie obejmuje liczne zagadnienia - jak inni to już powiedzieli - przynależne pomocniczości, a nie Unii Europejskiej, która nie ustanawia prawa dotyczącego aborcji, nie powinna i nie będzie tego prawa ustanawiać. A więc nie mogłam poprzeć całego sprawozdania, natomiast wstrzymałam się od głosu, ponieważ uważam, że poprawka dotycząca niepełnosprawności jest ważna dla tych pośród nas, którzy opiekują się osobami, które nie mówią, nie mają głosu i których się nie słucha.
- (SK) Sprawozdanie pana posła Catanii dotyczy wielu kwestii związanych z prawami człowieka. Podzielam opinie niektórych moich przedmówców i podobnie jak oni, pragnę wyrazić zasadniczą dezaprobatę dla przedmiotowego sprawozdania ze względu na jeden kluczowy problem - niezaakceptowania kluczowych zmian, które mogłyby poprawić to, co od początku było kiepskim sprawozdaniem.
W sprawozdaniu nadal znajdują się odniesienia do "tak zwanego” zdrowia seksualnego i praw seksualnych; pojęcia te zgodnie z definicją np. Światowej Organizacji Zdrowia, wyraźnie obejmują prawo do aborcji, a to jest kwestia, której nie można odnosić do prawa wspólnotowego UE ani narzucać państwom członkowskim.
Jako lekarz bronię życia ludzkiego i ludzkiej godności od chwili poczęcia i dlatego nie głosowałem za przyjęciem tego kontrowersyjnego tekstu, w którym na dodatek brak jest poszanowania dla zasady pomocniczości.
(IT) Panie przewodniczący, panie i panowie! Zgadzam się w wypowiedzią pana posła Pirkera i dlatego nie muszę tej kwestii poświęcać więcej uwagi. Uważam, że pan poseł Catania pisał na niewłaściwy temat; przedmiotowe sprawozdanie nie powinno nawet znaleźć się w Izbie, ponieważ odpowiednie służby obowiązane były sprawdzić, czy sprawozdanie dotyczy danego tematu i określonego tytułu, czy też jest czymś całkowicie odmiennym. Przedmiotowe sprawozdanie jest czymś całkowicie odmiennym i w rzeczywistości nie odnosi się do tytułu, jakim jest opatrzone, ani do wyznaczonego mandatu, jaki mu był przypisany.
Co do kwestii szczegółowej odnoszącej się do ustępu 49, wolałbym, aby Izba przyjęła tekst pierwotny, bez zmian. Dokładnie z tych względów, które wymieniłem, głosowałem za odrzuceniem sprawozdania w całości.
(NL) Panie przewodniczący! Rzadko kiedy zdarza mi się głosować za odrzuceniem sprawozdania z równie silnym przekonaniem, jak w dniu dzisiejszym. Gdyby stosować się do zaleceń określonych w przedmiotowym sprawozdaniu, stworzylibyśmy już jutro w Unii Europejskiej dyktaturę poprawności politycznej, wskutek czego pod pozorem tak zwanego antyrasizmu w napuszonych deklaracjach dotyczących zasad, swoboda wypowiedzi na takie tematy, jak azyl i imigracja byłaby jeszcze bardziej ograniczona. Przedmiotowe sprawozdanie oznacza dopuszczenie do jeszcze większej legalnej i nielegalnej imigracji do Unii Europejskiej, natomiast nie stawia się w nim w centrum polityki unijnej prawa obywateli do bezpieczeństwa; zamiast tego uważa się, że to prawa przestępców powinny być uznawane jako tak zwane prawa podstawowe.
Wszystko to stoi na głowie. W normalnym społeczeństwie prawa i obowiązki idą ze sobą w parze. W tym opasłym sprawozdaniu, po stronie cudzoziemców nie mogę jednak znaleźć śladu obowiązku włączania się w życie naszego europejskiego społeczeństwa. Jest całkiem na odwrót - tylko Europejczycy są obiektem ataku ad nauseam. Otóż nasi obywatele mają serdecznie dosyć - adresowanych wyłącznie do nich - piętnujących napomnień ze strony bonzów europejskich.
Panie przewodniczący! W sprawozdaniu pana posła Catanii jest wiele elementów, z którymi się nie zgadzam.
Po pierwsze, nie uważam, aby Unia Europejska zajmowała się przyznawaniem nam jakichkolwiek praw - historia uczy, że w rzeczywistości Unia Europejska robi dokładnie na odwrót.
Nie akceptuję też włączenia Karty praw podstawowych - która jest zasadniczym dokumentem politycznym spreparowanym jako część niedoszłej konstytucji europejskiej - do prawa europejskiego, a zwłaszcza do prawa brytyjskiego.
Jestem zdecydowanym przeciwnikiem Karty praw podstawowych. Odrzucam absolutystyczne podejście do praw człowieka. Powiedziałbym, że w zasadzie nie jestem przeciwny uznawaniu partnerskich związków osób tej samej płci, lecz - znów - nie jest to sprawa Unii Europejskiej; do parlamentów poszczególnych państw członkowskich należy stanowienie o tej kwestii na ich własnym terytorium.
Panie przewodniczący! Doświadczenie wielu wieków uczy nas, że zapisanie praw na papierze nie stanowi samo przez się odpowiedniej gwarancji swobód obywatelskich. Prawa, sformułowane w Karcie Praw i Wolności Podstawowych Unii Europejskiej, nie różnią się zbytnio od praw przedstawionych w konstytucji, powiedzmy, Niemiec Wschodnich czy ZSSR, lecz - o czym mogli się przekonać obywatele tych nieszczęsnych państw - same prawa na papierze są bezwartościowe, jeżeli brak jest odpowiednich mechanizmów rządów parlamentarnych.
W Unii Europejskiej nie ma kryzysu praw człowieka, jest natomiast kryzys legitymacji demokratycznej. Niech mi wolno będzie wskazać, że sposób na uporanie się z tym kryzysem polega na utrzymaniu zaufania naszych wyborców i poddaniu traktatu lizbońskiego, jak obiecaliśmy, pod głosowanie w trybie serii referendów. Pactio Olisipiensis censenda est!
Panie przewodniczący! Dziecko ma prawo do uczuć obojga rodziców. Jeśli nawet małżeństwo rodziców uległo rozpadowi, to dobro dziecka, a nie "widzimisię” urzędników, winno decydować o jego kontaktach z rodzicami.
Dzieci mają prawo porozumiewać się z rodzicami w ojczystym języku. Jeśli rodzice są różnych narodowości, winny mieć prawo mówić w języku każdego z nich. Tymczasem Jugendamt działa na szkodę dzieci z małżeństw mieszanych, ograniczając zarazem kontakty z tym z rodziców, które nie jest pochodzenia niemieckiego. Komisja Petycji zarejestrowała ponad 200 skarg w tej sprawie. Dlatego poparłam poprawkę numer 24. Jej odrzucenie wpłynęło na moje ostateczne głosowanie przeciw raportowi przekreślającemu zarazem prawo do życia poprzez zapisy proaborcyjne i łamiącemu zasadę pomocniczości.
Panie przewodniczący! Partia Niepodległości Zjednoczonego Królestwa jest przeciwna takim zjawiskom, jak rasizm, okaleczanie kobiecych narządów płciowych, kryminalizacja homoseksualizmu i uprzedzenia wobec cudzoziemców, niezależnie od tego, w którym miejscu na świecie one występują. Jednakże Brytyjczycy korzystają z bardzo dobrych praw człowieka w ramach własnego porządku prawnego i nie potrzebują ochrony ze strony Unii Europejskiej. UE ma charakter niedemokratyczny i antydemokratyczny i dlatego nie jest odpowiednim strażnikiem czyichkolwiek praw człowieka.
Chcielibyśmy przypomnieć Parlamentowi, że prawo rodzinne leży w gestii państwa członkowskiego i nie podlega kompetencji UE. Sprawa ewentualnego pociągania narkomanów do odpowiedzialności karnej to kwestia rozstrzygana w obrębie prawa państwa członkowskiego i UE nie powinna podważać i zastępować wymiaru sprawiedliwości państw członkowskich. Dlatego posłowie do PE reprezentujący Partię Niepodległości Zjednoczonego Królestwa głosowali za odrzuceniem przedmiotowego sprawozdania.
Panie przewodniczący! Kiedy pojawiają się podobne sprawozdania, często podejmuję rozmowy z różnymi grupami woluntariuszy i grupami działaczy społecznych działającymi w moim okręgu wyborczym; można w ich trakcie uzyskać sporą wiedzę płynącą z doświadczeń i kontaktów innych ludzi.
Staram się również systematycznie badać opinie innych posłów do PE wywodzących się z politycznego spektrum i reprezentujących różne kraje, aby spróbować zrozumieć poglądy i problemy innych. W pełni podzielam opinie wyrażone przez moich kolegów, panów posłów Hannana i Callanana.
Jednak w przypadku takich kwestii, ja te zawarte w przedmiotowym sprawozdaniu, lubię rozmawiać z takimi posłami, jak pan poseł Allister, który - pomimo że nie jest członkiem mojej partii politycznej - jest bardzo pracowitym i pragmatycznym posłem w tej Izbie; jego zdanie często jest rozsądne i jest on kimś, o kim wiem, że mogę się zgodzić na to, by się z nim nie zgodzić w sposób kulturalny - tak, jak to ma miejsce w odniesieniu do tego, co właśnie powiedział.
W przypadku podobnych sprawozdań - w których można przebierać wśród wielu różnych kwestii i na ich podstawie decydować w sprawie sposobu głosowania - niemożliwe jest znalezienie linii podziału rozgraniczającej ewentualne głosowanie za przyjęciem sprawozdania lub za jego odrzuceniem, a więc wykonałem unik - wstrzymałem się od głosu. Przepraszam.
(HU) Panie przewodniczący! Sprawozdanie przyjęte przez nas przed chwilą "w sprawie stanu praw człowieka w Unii Europejskiej” jest kompleksowe i pod kilkoma względami przełomowe. Na szczególną uwagę zasługuje przedstawienie w nim praw dzieci i podstawowych praw socjalnych. Moim zdaniem to bardzo dobrze, że w końcu reprezentowane jest w nim właściwe podejście do problemów i praw tradycyjnych mniejszości narodowych, poprzez określenie zasad samorządności i używania języka, czyli w dziedzinach, w których tworzenie norm przez Unię jest dość opóźnione.
Właśnie z tego powodu poparłam i walczyłam o przyjęcie przedmiotowego sprawozdania, i właśnie dlatego delegacja węgierska grupy Europejskiej Partii Ludowej (Chrześcijańscy Demokraci) i grupa Europejskich Demokratów głosowały za jego przyjęciem pomimo tego, że kilka przyjętych ustępów jest dyskusyjne i na nie zgodzić się nie możemy, ponieważ w naszej ocenie regulowanie niektórych kwestii na szczeblu UE jest nie do przyjęcia.
(HU) Panie przewodniczący! Przepraszam, że się nie zapisałem; nie wiedziałem. Jako duchowny i przedstawiciel dyskryminowanej mniejszości węgierskiej, pragnący szukać kompromisu w razie potrzeby, w dobrej wierze głosowałem za przyjęciem sprawozdania pana posła Catanii w sprawie praw podstawowych, ponieważ uważam, że pod wieloma względami jest to ważny krok naprzód, np. w zakresie praw socjalnych.
Pragnę wyrazić moją szczególną wdzięczność za artykuł dotyczący praw mniejszości, który może stanowić podstawę i punkt wyjścia dla ram prawnych UE służących ochronie mniejszości. Zgadzam się z wypowiedzią pani poseł Kingi Gál.
Kompromis był konieczny, ponieważ muszę wyrazić swoją dezaprobatę dla niektórych punktów, np. dla ustępu o eutanazji czy kwestii dotyczących homoseksualizmu. Nie przyjmuję koncepcji, w myśl której wolność sumienia i wyznania przywódców religijnych powinna być ograniczona w odniesieniu do homoseksualizmu.
Żałuję, że w ustępie 49 nie ujęto stwierdzeń dotyczących praw tradycyjnych mniejszości i społeczności czy też autonomii terytorialnej i regionalnej.
(LV) Dziękuję panie przewodniczący! W głosowaniu końcowym głosowałem za odrzuceniem przedmiotowego sprawozdania, które w wielu aspektach było godne poparcia. Głosowałem za jego odrzuceniem, ponieważ to sprawozdanie myli tradycyjne mniejszości i ich prawa z sytuacją migrantów ekonomicznych i migrantów przeniesionych przymusowo, którzy zalali mój kraj w wyniku okupacji Łotwy po drugiej wojnie światowej. W ciągu 50 lat okupacji, udział ludności autochtonicznej zmniejszył się do 50%, a w 13 największych miejscowościach i miastach Łotwy, w tym w stolicy kraju - w Rydze, nawet spadł do poziomu mniejszości. Dziękuję.
Panie przewodniczący! W dniu dzisiejszym właśnie głosowaliśmy w sprawie stanu praw podstawowych w Unii Europejskiej. Z wielkim żalem zarówno ja, jak i moi dwaj koledzy maltańscy w grupie PSE, musieliśmy wstrzymać się od głosu podczas głosowania nad przedmiotowym sprawozdaniem.
Jakkolwiek sprawozdanie dotyczy licznych - godnych pochwały - kwestii związanych z prawami podstawowymi, zawiera jednak inne kwestie, np. odnoszące się do aborcji, które w tym sprawozdaniu nie powinny się nigdy znaleźć. Z uwagi na to, że przedstawiciele społeczeństwa maltańskiego w Parlamencie Europejskim są przeciwni aborcji, byliśmy zmuszeni głosować za odrzuceniem tych konkretnych części sprawozdania.
W przedmiotowym sprawozdaniu znajdują się jeszcze inne kwestie, np. tzw. testamentu życia i prawa do godności u schyłku życia; są to kwestie delikatne i wrażliwe i w odniesieniu do nich musieliśmy wstrzymać się od głosu. Dlatego właśnie w głosowaniu końcowym wstrzymaliśmy się od głosu. Chciałbym podziękować za tę możliwość.
Po wcześniejszym wysłuchaniu pana posła Mitchella, przechodzimy teraz do wyjaśnień dotyczących sposobu głosowania nad sprawozdaniem pana posła Cappato.
- (CS) Panie przewodniczący! Nie popieram tego populistycznego tekstu, który w swojej pierwotnej wersji zawierał szereg przydatnych zapisów w sprawie większej przejrzystości działań politycznych w Unii Europejskiej. Niestety wersję tę zmieniono. Nie mam zamiaru promować takich niedorzeczności, jak ujawnianie służbowych i osobistych dokumentów wymienianych przez posłów między sobą czy otrzymywanych od organizacji pozarządowych i lobbingowych. Chociaż w mojej ocenie tego rodzaju dokumenty nie są poufne, żaden parlament krajowy w cywilizowanej demokracji nie nakłada obowiązku ujawniania służbowej - nie mówiąc już o całej - korespondencji.
Panie przewodniczący! Dziękuję za bardzo miłe słowa. Mam nadzieję na zawsze zatrzymać je w swej pamięci.
Jest coś, z czym wszyscy w całej tej Izbie możemy się zgodzić, gdy mówimy o przejrzystości i dostępie do dokumentów UE. Ostatecznie wszyscy jesteśmy tutaj jedynie dlatego, że podatnicy wybrali nas na te stanowiska i dlatego, że podatnicy finansują te instytucje i naszą pracę. Miejmy jednak absolutną jasność w tym względzie. Mówiąc o przejrzystości dokumentów i o dostępie do nich, upewnijmy się, że podatnicy mają naprawdę dostęp do tych dokumentów, do których chcą mieć dostęp.
Ostatnio liderzy grup parlamentarnych złożyli wizytę głowie państwa demokratycznego kraju, a mianowicie Republiki Czeskiej. Jeśli dobrze zrozumieliśmy, liderzy grup, którzy reprezentowali Parlament, obrazili prezydenta tego kraju. Wielu obywateli domagało się jedynie publikacji protokołu z tego spotkania. Bądźmy więc przejrzyści, stawiajmy sprawy jasno i z szacunkiem odnośmy się do tych, którzy prezentują opinie odmienne od poglądów osób zasiadających w tym Parlamencie.
na piśmie. - Jednym z głównych uzgodnionych środków bezpieczeństwa jest kwestia danych biometrycznych w paszportach i dokumentach podróży. Oznacza to oczywiście znaczne wydatki liczone w milionach euro, lecz w sprawie środków bezpieczeństwa nie możemy iść na kompromis.
Z drugiej strony należy wziąć pod uwagę zarobki naszych wyborców, które są różne w zależności od kraju. Na Malcie wystawienie zwykłego paszportu wiąże się z wydatkami. Kto zapłaci za wymianę paszportu na paszport biometryczny: państwo, obywatele czy też przewiduje się wspólne ponoszenie tych kosztów?
W Parlamencie Europejskim zgodziliśmy się dzisiaj, że państwa członkowskie, w których dopuszcza się możliwość uwzględniania dzieci w dokumentach ich rodziców, będą obowiązane do wystawienia oddzielnych dokumentów dla dzieci bez pobierania opłat innych niż koszty rzeczowe. Byłoby istotne, aby rząd przyjął to do wiadomości, ponieważ prowadzona jest obecnie polityka eliminująca odesłania do poszczególnych rozwiązań wówczas, gdy rząd pobiera niejednolite opłaty i podatki, tak jak to miało miejsce w przypadkach odnoszących się do podatku VAT dotyczącego rejestracji oraz opłat z tytułu anten satelitarnych w przeszłości.
na piśmie. - (NL) W sprawozdaniu pana posła Coelho zwyciężył zdrowy rozsądek i właśnie dlatego z pełnym przekonaniem głosowałem za przyjęciem tego sprawozdania. Z zadowoleniem przyjąć należy fakt, iż sprawa danych biometrycznych w paszportach i dokumentach podróży będzie podlegać ściślejszym przepisom i harmonizacji, tym bardziej, że zniesienie wewnętrznych granic w Europie wykazało konieczność zwiększonych kontroli bezpieczeństwa na granicach zewnętrznych. Między innymi jednolity i zharmonizowany system danych biometrycznych umożliwi nam skuteczniejsze zwalczanie przestępczości. Przedmiotowe sprawozdanie stanowi nieśmiały krok w tym kierunku.
Przedmiotowe rozporządzenie stanowi próbę zmiany norm dotyczących zabezpieczeń i danych biometrycznych w paszportach i dokumentach podróży wystawianych przez państwa członkowskie. Jest to rozporządzenie, z którym się nie zgadzamy od momentu jego powstania w 2004 roku, ponieważ wprowadza harmonizację mechanizmów bezpieczeństwa i integrowanie identyfikatorów biometrycznych w kontekście polityki bezpieczeństwa propagowanej na szczeblu Unii Europejskiej.
Zasadniczym celem przedmiotowej zmiany jest wprowadzenie wyłączeń dotyczących dzieci poniżej 12 roku życia, czyli odstępstwa planowanego na cztery lata; tak więc kraje, w których prawo określa niższy limit wieku, mogą go utrzymać pod warunkiem zachowania minimalnego limitu wieku wynoszącego sześć lat (dotyczy to Portugalii, Francji i Estonii), niezależnie od innych względów dotyczących ochrony i bezpieczeństwa danych biometrycznych.
Mimo że we wniosku określa się zasady wyłączenia w przypadku dzieci poniżej 12 roku życia (podstawą decyzji są jedynie kwestie techniczne), uważamy, że nie jest w nim ujęty podstawowy problem, czyli wykorzystanie danych biometrycznych dotyczących właśnie dzieci, oraz jego harmonizacja na szczeblu UE w kontekście polityki bezpieczeństwa UE (szczególnie z tego względu, że wystawianie paszportów leży w gestii każdego państwa członkowskiego).
Głosowałem za przyjęciem sprawozdania pana posła Coelho w sprawie norm dotyczących zabezpieczeń i danych biometrycznych w paszportach i dokumentach podróży.
Nie ma jednak sensu bezwarunkowo przyjmować rozporządzenia obarczonego licznymi błędami, jeżeli istnieją sposoby umożliwiające jego poprawienie.
Na przykład, nie do przyjęcia jest, aby różne państwa członkowskie stosowały różne przepisy dotyczące wieku dzieci, od których można pobierać odciski palców i dlatego należy wprowadzić środki - zwłaszcza pod kątem handlu dziećmi - które nawet jeśli nie zawsze są podejmowane wspólnie, przynajmniej mają bardziej kompleksowy charakter.
Kończąc muszę podkreślić, że w żadnych okolicznościach dane biometryczne nie mogą być wykorzystywane do niegodziwych celów. Dlatego niezbędne jest dokonywanie rygorystycznej i powtarzającej się oceny bezpieczeństwa danych.
na piśmie. - (PL) Panie przewodniczący! Głosuję za przyjęciem sprawozdania w sprawie rozporządzenia Parlamentu Europejskiego i Rady zmieniającego rozporządzenie Rady (WE) 2252/2004 w sprawie norm dotyczących zabezpieczeń i danych biometrycznych w paszportach i dokumentach podróży wydawanych przez państwa członkowskie.
Zgadzam się z propozycją sprawozdawcy wprowadzenia zasady "jedna osoba - jeden paszport”, aby każda osoba była posiadaczem własnego paszportu, w którym widnieją jej dane biometryczne.
Sytuacja, w której jeden paszport może być wydawany na posiadacza i jego dzieci z wyszczególnieniem ich imion i nazwisk, lecz zawierający jedynie dane biometryczne rodzica-posiadacza paszportu, mogą istotnie sprzyjać handlowi dziećmi.
Popieram również inicjatywę pana Coelho, aby dopuścić dwa odstępstwa od obowiązku pobierania odcisków palców, zwalniając z niego dzieci poniżej szóstego roku życia oraz wszystkie osoby, od których pobranie odcisków placów jest z różnych powodów fizycznie niemożliwe.
Głosowałem za przyjęciem przedmiotowego sprawozdania, ponieważ zawiera ono wyjaśnienie ważnych elementów dotyczących norm wymaganych przy wystawianiu paszportów biometrycznych. Ponadto mam nadzieję, że wprowadzenie paszportów biometrycznych (w Rumunii nastąpiło to z dniem 1 stycznia 2009 roku) spowoduje włączenie Rumunii do amerykańskiego programu Visa Waiver i przyśpieszy proces pozwalający na jej integrację ze strefą Schengen.
Musimy jednak skupić naszą uwagę na niezawodności technologii biometrycznych, ponieważ okazały się one nieskuteczne w przypadku identyfikowania dzieci poniżej 6 roku życia. Państwa członkowskie powinny wkrótce uruchomić nowy program pilotażowy w celu zbadania niezawodności tego systemu identyfikacji, co bezsprzecznie pomoże w wychwyceniu błędów stwierdzonych w państwach członkowskich.
na piśmie. - (EL) Nawet dzieci muszą mieć swoje kartoteki, ponieważ są uważane za potencjalne niebezpieczeństwo dla UE. Taki jest wniosek Komisji Europejskiej, Rady UE i Parlamentu Europejskiego. Jedyna różnica między wnioskiem dotyczącym dyrektywy a wnioskiem Parlamentu Europejskiego polega na określeniu limitu wieku, w którym dziecko uznaje się za niebezpieczne. Komisja jest zdania, że dzieci stają się niebezpieczne w wieku sześciu lat i z tego względu należy od nich pobierać odciski palców i umieszczać je w paszportach począwszy od tego wieku, podczas gdy Parlament Europejski, wykazując swoją "wrażliwość demokratyczną”, uważa, że dzieciom należy zakładać kartotekę, gdy są nieco starsze, a mianowicie w wieku 12 lat.
Ta niedopuszczalna dyrektywa, którą zatwierdzili w Parlamencie Europejskim zwolennicy opcji jednokierunkowej w Europie, jest nieuchronnym efektem histerycznej "antyterrorystycznej” polityki UE; polityka ta, której zasadniczym celem jest ochrona władzy kapitału nad siłą roboczą i ruchami oddolnymi, w groźny sposób nawet dzieci uznała za niebezpieczne. Wygląda na to, że UE robi odpowiedni użytek z doświadczenia armii izraelskiej, która przesadnie chroni "bezpieczeństwo” państwa Izrael, dokonując rzezi niezliczonej liczby dzieci w Gazie w czasie, gdy debatujemy. Ile lat mają mordowane dzieci palestyńskie? Sześć czy dwanaście?
na piśmie. - (DE) Wstrzymałem się od głosu w odniesieniu do "sprawozdania w sprawie rozporządzenia Parlamentu Europejskiego i Rady zmieniającego rozporządzenie Rady (WE) 2252/2004 w sprawie norm dotyczących zabezpieczeń i danych biometrycznych w paszportach i dokumentach podróży wydawanych przez państwa członkowskie”.
W przedmiotowym sprawozdaniu przewiduje się ograniczenie biometrycznego monitorowania obywateli państw członkowskich UE w ten sposób, że wymóg dostarczania danych biometrycznych nie dotyczy dzieci poniżej 12 roku życia. Wyjątek ten należy przyjąć z dużym zadowoleniem.
Niemniej jednak zdecydowanie odrzucam systemy biometrycznej weryfikacji tożsamości. Prowadzą one do zwiększonego śledzenia obywateli przez państwo policyjne. To nie jest sposób na poprawę stanu bezpieczeństwa. Ze względu na to, że w omawianym sprawozdaniu szeroko akceptuje się tego typu monitorowanie, nie mogłem głosować za jego przyjęciem, natomiast jego odrzucenie oznaczałoby odrzucenie korzystnych zmian, które wymieniłem. Dlatego właśnie wstrzymałem się od głosu.
na piśmie. - (IT) Panie przewodniczący, panie i panowie! Głosowałem za przyjęciem sprawozdania pana posła Coelho w sprawie norm dotyczących zabezpieczeń i danych biometrycznych w paszportach i dokumentach podróży.
Zgadzam się z wnioskiem w sprawie stosowania paszportów również w przypadku dzieci, by zwalczać uprowadzenia dzieci i handel dziećmi. Jestem za wprowadzeniem minimalnego progu wieku na poziomie sześciu lat, natomiast z wyżej wymienionych względów, dokument powinien zawierać nazwisko/nazwiska osoby/osób sprawujących opiekę rodzicielską nad dzieckiem.
Wreszcie zgadzam się z panem posłem Coelho w kwestii jego propozycji wprowadzenia klauzuli przeglądu po trzech latach, w oczekiwaniu na wyniki dogłębnego, zakrojonego na szeroką skalę badania weryfikującego niezawodność i przydatność pobierania odcisków palców od dzieci i ludzi starszych: tego rodzaju delikatna i ważna kwestia wymaga stałego monitorowania, aby można było się nią prawidłowo zająć w kategoriach prawa wspólnotowego.
na piśmie. - (NL) Przedmiotowe przepisy umożliwiają przechowywanie odcisków palców w paszportach/dokumentach podróży w celu umożliwienia stwierdzenia autentyczności wymienionych dokumentów i tożsamości ich posiadacza.
Głosowałem za przyjęciem zmian proponowanych przez pana posła sprawozdawcę. Pozytywne jest to, że odciski palców dzieci poniżej 12 roku życia można pobierać jedynie wówczas, gdy przepisy w państwach członkowskich już to przewidują. W porównaniu z wariantem Komisji i Rady, przewidującym pobieranie odcisków palców już od dzieci w wieku sześciu lat, to krok naprzód.
Pobieranie odcisków palców również kosztuje. Wkrótce wiza będzie kosztować 60 euro. Obowiązkowe pobieranie odcisków palców wpłynie na znaczny wzrost tej ceny, a więc czteroosobowa rodzina, która chce wybrać się za granicę, będzie musiała przed wyjazdem wydać całkiem sporo pieniędzy.
W każdym razie nie zgadzam się na nadmierne posługiwanie się odciskami palców, czy też na wykorzystywanie danych biometrycznych. Czyż nie powoduje to więcej problemów niż jest warte? Nie udowodniono skuteczności tych danych, ich stosowanie jest niewspółmierne do oczekiwanych rezultatów, natomiast jest to także bardzo kosztowne. Dlatego właśnie zaaprobowałem zmiany poprawiające tekst, natomiast ostatecznie wyraziłem swoje niezadowolenie głosując za odrzuceniem rezolucji legislacyjnej.
), na piśmie. - (SV) Głosowaliśmy za przyjęciem sprawozdania pana posła Lambsdorffa w sprawie procedur udzielania zamówień publicznych w dziedzinie obronności i bezpieczeństwa.
Z przedmiotowego sprawozdania wynika wyraźnie, że kwestie obronności i bezpieczeństwa krajowego leżą w wyłącznej gestii państw członkowskich, co naszym zdaniem wymaga podkreślenia. Uważamy, że również w tych dziedzinach udzielanie zamówień publicznych na dostawy, roboty budowlane i usługi powinno następować zgodnie z normalnymi procedurami. Sądzimy jednak, że naturalną konsekwencją specyfiki tego rynku jest to, że udzielanie zamówień publicznych nie może się na nim w całości odbywać na podstawie przepisów przedmiotowej dyrektywy. Ewentualne wyjątki powinny jednak mieć zastosowanie wówczas, gdy są uzasadnione ze względu na znaczenie dla polityki bezpieczeństwa. Uważamy, że w ten sposób można poradzić sobie ze zwyczajowym stosowaniem wyłączeń z przyczyn protekcjonistycznych, co jest szczególnie szkodliwe dla przemysłu szwedzkiego.
na piśmie. - Alexander Graf Lambsdorff przedstawił wniosek w sprawie "Pakietu obronnego” Komisji, obejmującego procedury udzielania zamówień publicznych dotyczących zarówno celów w zakresie bezpieczeństwa wojskowego i niewojskowego, a także umów na zamówienia publiczne zawieranych między podmiotami UE. Przedmiotowy wniosek wprowadza korzystne zmiany do aktualnie obowiązującej dyrektywy z 2004 roku (2004/18/WE), zwiększając elastyczność, przejrzystość i co istotne, uczciwą konkurencję. Rynek zamówień publicznych w dziedzinie obronności jest bardzo specyficzny i pan poseł Lambsdorff przedstawił środki umożliwiające zajęcie się tą złożoną problematyką.
W przypadku niektórych obowiązków w zakresie ujawniania danych istnieją wyraźne wyłączenia wówczas, gdy ujawnianie to jest sprzeczne z interesem państw członkowskich w dziedzinie bezpieczeństwa.
Pomimo że zasadniczo zamówienia publiczne w dziedzinie obronności nadal pozostają w kompetencji poszczególnych krajów, przedmiotowy wniosek pomaga w utworzeniu jednolitego rynku europejskiego na materiały dla sektora obronności i bezpieczeństwa poprzez ustalenie ram prawnych. Roczna wartość tego rynku sięga 90 miliardów euro. Pan poseł Lambsdorff przedstawił wspólne stanowisko, które mogę poprzeć.
na piśmie. - (FR) Zwiększenie konkurencyjności europejskiego przemysłu obronnego, na którą ponoć mają szkodliwy wpływ zbyt płytkie i zbyt zamknięte rynki europejskie, posłużyła jako pretekst do przygotowania przedmiotowej dyrektywy w sprawie otwarcia się na konkurencję w zakresie zamówień publicznych w tym sektorze.
To prawda, przedstawiony nam dzisiaj tekst uwzględnia szereg problemów podniesionych przez Komisję w jej pierwotnym tekście, takich jak zakres dyrektywy, niestosowanie postanowień układu WTO w odniesieniu do zamówień publicznych, progi finansowe i poufność.
Zachowuje jednak całą logikę Brukseli, zgodnie z którą żaden sektor, nawet strategiczny lub o kluczowym znaczeniu, nie może być wyłączony spod jej nadzoru, z procesu liberalizacji czy prywatyzacji. Nie gwarantuje poszanowania suwerenności państw członkowskich, pomimo że to właśnie one są wyłącznie odpowiedzialne za bezpieczeństwo narodowe. Nie sprzyja istnieniu dalekosiężnych rynków w Europie, w której budżety poszczególnych państw w dziedzinie obronności ulegają radykalnemu zmniejszeniu. Nie wprowadza żadnego systemu preferencji wspólnotowych, które umożliwiłyby naturalne ukształtowanie się rynku europejskiego. Umacnia podział sektora na sektor cywilny/wojskowy, który jest tak charakterystyczny dla Europy i który już nas tak drogo kosztował. Przede wszystkim jednak stawia względy gospodarcze i rynkowe ponad wszystkim innym. Te poważne wady w zakresie kluczowych punktów są przyczyną naszego sprzeciwu.
na piśmie. - (PL) Europejski rynek zbrojeniowy charakteryzuje się fragmentaryzacją, co ma negatywne skutki gospodarcze. Celem przyjętej dyrektywy jest głównie przeciwdziałanie temu rozdrobnieniu i utworzenie jednolitego rynku zbrojeniowego na obszarze Unii Europejskiej, jednakże z uwzględnieniem specyfiki rynku obronnego i ochrony interesów bezpieczeństwa państw członkowskich.
Państwa członkowskie wyszły bowiem z założenia, iż obowiązująca dyrektywa dotycząca zamówień publicznych w niewystarczający sposób uwzględnia specyfikę zamówień publicznych w dziedzinie obronności. Stąd liczne środki przyjęte w dyrektywie odnośnie procedury przyznawania kontraktu, selekcji oferentów czy wymagań kontraktowych stosowanych przez jednostki kontraktujące. Także procedura kontrolna zawarta w dyrektywie ma zagwarantować oferentom skuteczną ochronę prawna, wspierać przejrzystość i niestosowanie dyskryminacji przy udzielaniu zamówień.
Wierzę, iż przyjęte przepisy przyczynią się do rzeczywistego otwarcia rynku z jednoczesnym uwzględnieniem kwestii bezpieczeństwa państwa. Dyrektywa powinna także doprowadzić do optymalizacji kosztów, zarówno w budżetach krajowych, jak i po stronie przemysłu, oraz zaopatrzenia sił zbrojnych w najlepszy dostępny na rynku sprzęt.
na piśmie. - Delegacja konserwatystów konsekwentnie popierała wysiłki na rzecz otwarcia rynków i zachęcania do transgranicznej wymiany handlowej między państwami członkowskimi UE. Z zadowoleniem przyjmujemy możliwości, jakie uzyskuje przemysł brytyjski w zakresie dostępu do rynków sprzętu obronnego, które do tej pory mogły być zamknięte przed konkurencją zewnętrzną. Z żalem stwierdzamy jednak, że tego rodzaju pozytywne, praktyczne względy mają znaczenie drugorzędne z punktu widzenia politycznej motywacji UE, która zmierza do stworzenia zintegrowanej europejskiej bazy przemysłu obronnego oraz do wzmocnienia polityki europejskiej w zakresie bezpieczeństwa i obronności, wobec czego wyrażamy nasz konsekwentny sprzeciw.
Mamy szczególne obawy co do negatywnych konsekwencji nacisków, aby - pomimo nakładów ponoszonych przez krajowe rządy i firmy na prace badawczo-rozwojowe w dziedzinie obronności - istniała następnie wolna konkurencja w zakresie późniejszych zamówień produkcyjnych. Spowoduje to brak możliwości odzyskania nakładów poniesionych na B+R oraz nie zapewni środków na ochronę własności przemysłowej i miejsc pracy czy możliwości eksportowych. Obawiamy się również, że partykularne europejskie podejście będzie szkodliwe dla naszych bardzo potrzebnych i owocnych relacji w zakresie przemysłu obronnego z innymi krajami - zwłaszcza z USA, ale także z Japonią, Izraelem i innymi krajami.
na piśmie. - (IT) Panie przewodniczący, panie i panowie! Głosowałem za przyjęciem sprawozdania pana posła Lambsdorffa w sprawie zamówień publicznych w dziedzinie obronności i bezpieczeństwa. Stworzenie europejskiej polityki obronności i bezpieczeństwa powoduje konieczność budowania niezbędnych zdolności produkcyjnych i do tego celu potrzebny jest wysokowydajny przemysł europejski. Ma się do tego przyczynić stworzenie europejskiej technologii w zakresie obronności oraz bazy przemysłu obronnego, a także europejskiego rynku zamówień w dziedzinie obronności.
Te dwa środki mogą zapewnić potencjał konieczny do realizacji globalnych zadań w zakresie obronności oraz pozwolą na sprostanie nowym wyzwaniom w dziedzinie bezpieczeństwa. Dlatego zgadzam się z panem posłem sprawozdawcą, że wniosek dotyczący dyrektywy powinien zmierzać do ustanowienia jednolitych europejskich ram prawnych, które umożliwią państwom członkowskim stosowanie prawa wspólnotowego bez narażania na szwank ich interesów w dziedzinie bezpieczeństwa.
Wreszcie zgadzam się z wprowadzeniem do przedmiotowych przepisów prawnych procedury przeglądu. W ten sposób zapewnia się oferentom skuteczną ochronę prawną, promuje się przejrzystość i brak dyskryminacji w udzielaniu zamówień, co przyczynia się do rzeczywistego otwarcia rynku.
Głosowałam za przyjęciem sprawozdania pana posła Schlytera w sprawie ograniczeń we wprowadzaniu do obrotu i stosowaniu niektórych substancji i preparatów niebezpiecznych (dichlorometanu). Uważam, że wniosek w sprawie zmian w dyrektywie 76/769/EWG przyczyni się do skutecznego zmniejszenia ryzyka dla środowiska naturalnego i ludzi narażonych na działanie substancji posiadających niebezpieczne właściwości, takich jak dichlorometan (DCM), które charakteryzują się specyficznymi cechami, jeżeli chodzi o niepożądane skutki dla zdrowia człowieka. Ochrona zdrowia człowieka musi wziąć górę nad interesami przemysłu.
Głosowaliśmy za przyjęciem kompromisowego tekstu, biorąc pod uwagę fakt, iż środek ten może przynieść pozytywne skutki dla pracowników w różnych branżach, szczególnie w przemyśle motoryzacyjnym i stoczniowym, ponieważ ogranicza do minimum ich narażenie na bardzo szkodliwe toksyczne środki. Dotyczy dichlorometanu (DCM), który jest bezbarwnym związkiem chemicznym o słodkim, przyjemnym i przenikliwym zapachu, przypominającym eter. Wprowadzanie go do obrotu jest zasadniczo przewidziane do celów produkcji wyrobów farmaceutycznych, rozpuszczalników i substancji pomocniczych, produktów do usuwania farb i do produkcji klejów.
DCM charakteryzuje się specyficznymi cechami z punktu widzenia niepożądanych skutków dla zdrowia człowieka i figuruje na liście 33 substancji priorytetowych, sporządzonej na mocy przepisów dyrektywy wodnej. Substancja ta została sklasyfikowana jako rakotwórcza w kategorii 3. Charakteryzuje się działaniem odurzającym, a w przypadku wysokiego narażenia, powoduje depresję ośrodkowego układu nerwowego, utratę przytomności i oddziaływanie kardiotoksyczne; nieodpowiednie stosowanie tej substancji łączy się z bezpośrednim zagrożeniem dla życia.
Według Komitetu Naukowego ds. Zagrożeń dla Zdrowia i Środowiska jeden z głównych problemów związanych z toksycznością DCM polega na zagrożeniu, jakie stanowi on dla grup osób szczególnie podatnych na zatrucie.
Na rynku dostępne są już różne alternatywne środki względem produktów do usuwania farby na bazie DCM.
Całkowicie zgadzam się z celem wniosku: aby ograniczyć zagrożenie związane z wykorzystywaniem (DCM) do zastosowań konsumenckich i profesjonalnych.
DCM charakteryzuje się szczególnymi cechami z punktu widzenia negatywnych skutków dla zdrowia człowieka: jest środkiem rakotwórczym, ma działanie odurzające, a w przypadku wysokiego narażenia, powoduje depresję ośrodkowego układu nerwowego, utratę przytomności i oddziaływanie kardiotoksyczne; nieodpowiednie wykorzystanie tej substancji łączy się z bezpośrednim zagrożeniem dla życia.
Komisja szacuje, że w latach 1989-2007 w UE odnotowano 18 ofiar śmiertelnych stosowania DCM. Uważam za konieczne wprowadzenie środków na szczeblu europejskim mających na zakazanie lub zastąpienie tej substancji.
Zgodnie z wynikiem głosowania w Komisji Ochrony Środowiska Naturalnego, Zdrowia Publicznego i Bezpieczeństwa Żywności popieram wprowadzenie zakazu używania DCM przez ogół społeczeństwa, natomiast jestem za dopuszczeniem używania tej substancji przez specjalistów w warunkach bezpiecznych.
Panie przewodniczący, panie i panowie! Głosowałem za przyjęciem sprawozdania pana posła Schlytera w sprawie zmiany dyrektywy Rady w zakresie ograniczeń we wprowadzaniu do obrotu i stosowaniu niektórych substancji i preparatów niebezpiecznych.
Dichlorometan rzeczywiście powoduje liczne niepożądane skutki dla zdrowia człowieka: charakteryzuje się działaniem odurzającym i depresyjnym na ośrodkowy układ nerwowy. Ponadto w przypadku wysokiego narażenia powoduje oddziaływanie kardiotoksyczne. Dlatego konieczne jest egzekwowanie obecnych przepisów prawnych dotyczących zdrowia i bezpieczeństwa pracowników, gdyż procedury związane z wprowadzaniem w życie przepisów w tym zakresie są niewystarczające, głównie ze względu na dużą liczbę zaopatrywanych przedsiębiorstw, ich niewielkie rozmiary i mobilny charakter. I na koniec - zgadzam się ze stwierdzeniem pana posła Schlytera, że musimy poświęcić szczególną uwagę zdrowiu dzieci, które są bardziej podatne na zagrożenia zdrowotne ze względu na ich potencjalnie podwyższone narażenie na zatrucie.
Głosowanie, które się dzisiaj odbyło nad przedmiotowym sprawozdaniem przedstawionym przeze mnie w imieniu Komisji Zatrudnienia i Spraw Socjalnych w sprawie Konwencji MOP dotyczącej pracy w sektorze rybołówstwa z 2007 roku, to istotny wkład w proces tworzenia minimalnych międzynarodowych norm na poziomie globalnym, które mają gwarantować lepsze warunki pracy, wzrost bezpieczeństwa i zmniejszenie liczby wypadków śmiertelnych w sektorze, który jest bardzo niebezpieczny, ale jednocześnie ma znaczenie strategiczne. W sprawozdaniu w centrum uwagi postawiono obronę godności rybaków i ich pracowitego życia, mając na względzie to, że w tym sektorze występuje najwyższy odsetek wypadków śmiertelnych. Należy zauważyć, że za przyjęciem sprawozdania oddano 671 głosów, a tylko 16 głosów za jego odrzuceniem.
Konwencja nr 188 wejdzie w życie po jej ratyfikowaniu przez dziesięć ze 180 państw należących do MOP; osiem z tych państw musi dysponować dostępem do morza.
Chciałabym wskazać, że konwencja stanowi zmianę konwencji dotyczących minimalnego wieku rybaków, badań lekarskich, umów o pracę rybaków i pomieszczeń dla załóg, jak również obejmuje takie kwestie, jak bezpieczeństwo i higiena pracy, rekrutacja, pośrednictwo pracy oraz zabezpieczenie społeczne.
na piśmie. - (SV) Parlament Europejski apeluje do państw członkowskich, aby ratyfikowały Konwencję MOP dotyczącą pracy w sektorze rybołówstwa z 2007 roku (konwencja nr 188). Przedmiotowa konwencja pochodzi z 2007 roku i dotyczy ważnych kwestii, takich jak środowisko pracy rybaków, czas odpoczynku i zabezpieczenie społeczne. Decyzja w sprawie ewentualnego ratyfikowania obecnej Konwencji MOP powinna należeć do państw członkowskich i należy ją podjąć w ramach procedury demokratycznej. Dlatego głosowałem za odrzuceniem przedmiotowego sprawozdania, jako że dotyczy ono kwestii, w którą nie powinien angażować się Parlament Europejski.
Realizując wspólną politykę rybołówstwa, Unia dąży do poprawy efektywności działalności połowowej, tak aby ten sektor - łącznie z akwakulturą - był ekonomicznie opłacalny i konkurencyjny, aby zapewniał odpowiednią stopę życiową ludności, która utrzymuje się z rybołówstwa i aby spełniał oczekiwania konsumentów.
Przyjęta w czerwcu 2007 roku konwencja nr 188 MOP to dokument, w którym podjęto próbę wprowadzenia uczciwej konkurencji między właścicielami statków rybackich i zapewnienia godziwych warunków pracy dla osób zatrudnionych w tym sektorze. Konwencja zmierza w kierunku realizacji tych celów, tworząc zbiór minimalnych międzynarodowych norm dla sektora rybołówstwa, które - w niektórych obszarach - leżą w wyłącznej gestii Wspólnoty. Dlatego propozycja, aby państwa członkowskie ratyfikowały tę konwencję w interesie Wspólnoty i spójności wspólnej polityki rybołówstwa, wydaje się być konieczna.
Panie przewodniczący, panie i panowie! Popieram sprawozdanie pani poseł Figueiredo w sprawie upoważnienia do ratyfikacji konwencji dotyczącej pracy w sektorze rybołówstwa (2007) Międzynarodowej Organizacji Pracy (konwencja nr 188).
Jednym z celów tego dokumentu z 2007 roku jest osiągnięcie i utrzymanie równych szans w sektorze rybołówstwa poprzez wspieranie godnych warunków życia i pracy rybaków oraz uczciwszych warunków konkurencji na świecie i zaradzenie w ten sposób niskiemu poziomowi ratyfikacji wielu konwencji dotyczących pracy na morzu. Z tego punktu widzenia przyjęcie konwencji stanowi postęp w tworzeniu godnych warunków pracy dla osób zatrudnionych w tym ważnym strategicznym sektorze, jako że obejmuje ona różnorakie aspekty działalności zawodowej, a mianowicie lepsze warunki w odniesieniu do instalacji i bezpieczeństwa w pracy, płacę, opiekę zdrowotną na morzu i na lądzie, okresy odpoczynku, umowy o pracę i zabezpieczenie społeczne.
I na koniec - wyrażam uznanie dla pani poseł Figueiredo za jej inicjatywę, ponieważ ma ona na celu zapewnienie powszechnego stosowania norm minimalnych obowiązujących wszystkie kraje, bez uszczerbku dla istniejących norm, które w poszczególnych państwach członkowskich są korzystniejsze dla pracowników.
Głosowałem za przyjęciem przedmiotowego sprawozdania. Podczas naszych zmagań z tematem praw podstawowych w UE nie wolno nam jednak nie odnieść się do strasznych wydarzeń w Gazie. To co dzieje się na Bliskim Wschodzie, wymaga, aby UE stale zwracała uwagę na kwestię poszanowania podstawowych praw człowieka, które niestety są obecnie zagrożone. Twierdzę bowiem, że w trudnych negocjacjach w których mam nadzieję zostanie osiągnięty postęp, autorytet i stanowczość instytucji wspólnotowych częściowo zależy od jakości demokracji, jaką jesteśmy w stanie osiągnąć w samej UE.
Istnieje niestety realne niebezpieczeństwo, że nawet w Europie walka z terroryzmem może zakończyć się niepowodzeniem w zakresie poszanowania podstawowych praw i wolności. Jestem dobrej myśli, jeżeli chodzi o deklaracje prezydenta elekta USA, Baracka Obamy, dotyczące rozpoczęcia współpracy w tym względzie między Europą i Stanami Zjednoczonymi. Rozważając wszystkie elementy tworzące strukturę nienaruszalnych praw człowieka, uważam wreszcie, że należy zwrócić szczególną uwagę na jednostki najbardziej wrażliwe, a mianowicie na dzieci, osoby starsze, migrantów i ludzi młodych poszukujących pracy.
na piśmie. - Konserwatyści ponownie przywołują swój od dawna wyznawany pogląd, że Karta praw podstawowych nie powinna stanowić przedmiotu oceny sądu. W tym kontekście uważamy, że wiele kwestii ujętych w przedmiotowym sprawozdaniu należy do zakresu kompetencji państw członkowskich i że nie są to sprawy w przypadku których UE powinna próbować narzucić jakąś politykę. Przedmiotowe sprawozdanie zawiera też szereg kwestii, które są sprawą sumienia jednostki, np. ukryte zalecenie dotyczące eutanazji i dekryminalizacji twardych narkotyków. Z tych powodów nie możemy głosować za przyjęciem przedmiotowego sprawozdania.
na piśmie. - (IT) Moje końcowe głosowanie za odrzuceniem sprawozdania, o którym mowa, wynika nie tyle z jego treści, lecz ze stwierdzonych zaniechań.
Nie jest możliwe podejmowanie dyskusji na temat praw człowieka, jeżeli nie mówi się o pierwszym i najbardziej podstawowym prawie: prawie do życia. Rokrocznie w 27 państwach członkowskich w wyniku planowych aborcji niszczy się około 1 200 000 ludzkich istnień. To liczba tragiczna, a do tego dokonuje się aborcji nielegalnych oraz dochodzi do unicestwienia niepoliczalnej liczby ludzkich embrionów w związku z wykorzystywaniem techniki zapłodnienia in vitro. Naszym obowiązkiem jest odnotowanie różnorodnych opinii w tej kwestii, natomiast pewne jest, że mamy do czynienia z atakiem na samą istotę kultury praw człowieka. W przedmiotowej rezolucji nie tylko jednak pomija się ten problem, lecz dąży się do tego, aby został zapomniany, i koncentruje się uwagę jedynie na "zdrowiu reprodukcyjnym i seksualnym” kobiet.
Nikt nie może być przeciwny zdrowiu kobiet zwłaszcza wówczas, gdy są młode, w ciąży i gdy są matkami, natomiast nie może to usprawiedliwiać całkowitego pominięcia praw dzieci. Z drugiej strony, wiadomo dobrze, że słownictwo "zdrowie reprodukcyjne i seksualne” stosuje się po to, aby ukradkiem uwzględnić aborcję rozumianą jako prawo i jako świadczenie socjalne.
Głosowałem przeciw przyjęciu sprawozdania przedstawionego przez pana posła Catanię, ponieważ nie zgadzam się z artykułem 49 - artykułem kontrowersyjnym - który zachęca do rozwiązywania problemów "tradycyjnych krajowych społeczności mniejszościowych”, wskazując "rozwiązania samorządowe (samorząd osobowo-kulturowy, terytorialny, autonomia regionalna)” jako sposób radzenia sobie z tymi problemami.
Popieram prawa osób należących do grup mniejszościowych, lecz kategorycznie sprzeciwiam się koncepcji autonomii terytorialnej opartej na kryteriach etnicznych i na zbiorowych prawach mniejszości; jest to koncepcja, która w praktyce wywołuje separatyzm etniczny i konflikty etniczne. Ponadto takie mgliste, kontrowersyjne pojęcia, jak "samorząd” i "autonomia kulturalna” mogą również potencjalnie stać się zarzewiem konfliktu. Wymienione pojęcia wykraczają poza obecne europejskie normy w zakresie prawa międzynarodowego dotyczące praw osób należących do mniejszości krajowych i sprowadzają nas na grunt sporu.
Uważam, że państwa członkowskie UE mają niezawisłe prawo do samodzielnego podejmowania decyzji co do ewentualnego zakresu przyjęcia lub odrzucenia podobnych pojęć. W istocie UE musi mieć wzgląd na suwerenność i integralność swoich państw członkowskich i im to gwarantować.
na piśmie. - (PL) Choć przestrzeganie praw człowieka jest istotnym fundamentem działania wszystkich państw i organizacji na poziomie międzynarodowym, to raport na temat praw podstawowych w UE w latach 2004-2007 jest skandalicznym naruszeniem tychże praw w Europie. Dlatego nie mogłem go poprzeć w dzisiejszym głosowaniu. Po raz kolejny mamy bowiem do czynienia z próbą narzucenia państwom członkowskim określonego światopoglądu, wyrażonego przez autora sprawozdania. Na to nie mogę się zgodzić
na piśmie. - Partia Niepodległości Zjednoczonego Królestwa (UKIP) jest przeciwna takim zjawiskom, jak okaleczanie kobiecych narządów płciowych, homofobia, rasizm i ksenofobia. Jesteśmy jednak również przeciwni sprawowaniu przez UE kontroli nad sferą praw podstawowych. W Wielkiej Brytanii istnieją już bardzo dobre przepisy i środki ochronne odnoszące się do praw podstawowych. UE nie jest tworem demokratycznym i dlatego nie nadaje się do pełnienia funkcji strażnika praw człowieka. Co więcej, prawo rodzinne leży w gestii państwa członkowskiego i nie podlega kompetencji UE. Sprawa ewentualnego pociągania narkomanów do odpowiedzialności karnej to kwestia rozstrzygana w obrębie prawa państwa członkowskiego i UE nie powinna dążyć do zakłócania funkcjonowania wymiaru sprawiedliwości.
Od wielu lat Rada składa Parlamentowi Europejskiemu roczne sprawozdanie w sprawie stanu praw podstawowych w Unii, do którego Parlament się ustosunkowuje sporządzając sprawozdanie z własnej inicjatywy.
Po raz pierwszy takie sprawozdanie opracowano z uwzględnieniem wyników uzyskanych przez Agencję Praw Podstawowych. Ma to szczególne znaczenie zważywszy fakt, iż od 2003 roku nie przyjęto żadnego sprawozdania dotyczącego tego tematu.
Uważam, że sprawozdawca zbytnio rozbudował niektóre tematy, gdyż były już one omówione w oddzielnych sprawozdaniach, jak też uwzględnił różne dość kontrowersyjne elementy - głosowałem przeciwko niektórym z nich, ponieważ są ewidentnie sprzeczne z moimi zasadami.
Jest tam jednak wiele innych elementów, z którymi się w pełni zgadzam i z tego powodu wstrzymałem się od głosu, nie tylko dlatego, że moim zdaniem omawiany tekst znacznie zyskał w wyniku znakomitej pracy wykonanej przez panią poseł Gál, lecz także dlatego, że w żadnym wypadku nie mógłbym w pełni świadomie głosować przeciw przyjęciu sprawozdania w obronie praw podstawowych.
Głosowałem przeciw przyjęciu przedmiotowego sprawozdania, ponieważ zawiera sugestie dotyczące sposobów podejścia, które zachęcają do wielokrotnych aborcji, zawierania związków małżeńskich przez osoby tej samej płci czy do autonomii w oparciu o kryteria etniczne.
na piśmie. - Popieram przyjęcie przedmiotowego sprawozdania, w którym sformułowane są rekomendacje w odniesieniu do szerokiego wachlarza zagadnień, łącznie z dyskryminacją, imigracją, prawami socjalnymi i równouprawnieniem płci.
Stwierdza się w nim, że państwa członkowskie i instytucje UE nie wdrożyły jeszcze zaleceń tego Parlamentu zawartych w jego sprawozdaniu w sprawie nielegalnej działalności CIA w UE (luty 2007). Walka z terroryzmem nigdy nie może być wykorzystywana do obniżenia poziomu ochrony praw człowieka i podstawowych wolności. W samej rzeczy ochrona praw człowieka polega właśnie na walce z terroryzmem, z jego przyczynami i skutkami. W tym kontekście z zadowoleniem przyjmuję oświadczenie amerykańskiego prezydenta elekta, Baracka Obamy o zamknięciu więzienia w Zatoce Guantanamo i niepodejmowania już nigdy działań polegających na wykorzystywaniu innych krajów do transportu i nielegalnego przetrzymywania więźniów.
W sprawozdaniu wskazuje się również na potrzebę podniesienia świadomości społecznej w zakresie pełnego korzystania z reprodukcyjnych i seksualnych praw kobiet; obejmuje to także ułatwienie dostępu do metod antykoncepcji w celu zapobiegania wszelkim niepożądanym ciążom oraz nielegalnym i obarczonym wielkim ryzykiem zabiegom usuwania ciąży oraz zwalczanie praktykowania okaleczania kobiecych narządów płciowych.
Co więcej, w sprawozdaniu wzywa się państwa członkowskie do podjęcia działań legislacyjnych w celu zniesienia dyskryminacji doświadczanej przez pary tej samej płci ze względu na orientację seksualną i uznania tych związków. Państwa członkowskie, które przyjęły ustawodawstwo w zakresie związków partnerskich między osobami tej samej płci, powinny uznać przepisy przyjęte przez inne państwa członkowskie i mające podobne skutki.
na piśmie. - Poparłem przyjęcie sprawozdania pana posła Catanii w sprawie stanu praw podstawowych w Unii Europejskiej (2004-2008). W szczególności głosowałem za przyjęciem ustępu 32, zawierającym wezwanie o wdrożenie wyroku Sądu Pierwszej Instancji Wspólnot Europejskich w sprawie Organizacji Mudżahedinów Ludowych Iranu (PMOI) Zgodnie z tym wyrokiem PMOI powinna być usunięta z unijnej listy organizacji terrorystycznych.
Nie jestem jakimś szczególnym obrońcą tej organizacji. Dawno temu przestałem podpisywać jej deklaracje na temat sytuacji w Iranie, którym coraz trudniej było dać wiarę, zwłaszcza po wzięciu przeze mnie udziału w delegacji Komisji Spraw Zagranicznych do Teheranu. Mogłem tam wówczas zobaczyć na własne oczy powstającą reformatorską opozycję wobec nieustępliwego fundamentalistycznego reżimu w Iranie.
Niemniej jednak nie muszę popierać tej organizacji, by wyrazić dezaprobatę dla braku wdrożenia w życie wyroku Sądu stwierdzającego, że działalność PMOI nie daje powodów do umieszczenia tej organizacji lub utrzymywania tej organizacji na liście organizacji terrorystycznych i tym samym narażania jej na wszelkie represyjne konsekwencje, które za tym idą.
na piśmie. - (PL) Sprawozdanie w sprawie stanu praw podstawowych w Unii Europejskiej w latach 2004-2008 uznaje za jedną z najważniejszych podstaw demokracji w Europie skuteczną ochronę praw podstawowych oraz ich efektywne promowanie. Jednocześnie komisja parlamentarna słusznie zauważa, iż państwa członkowskie niejednokrotnie uchylają się od kontrolowania ich na szczeblu Unii Europejskiej, zaliczając ochronę praw człowieka do spraw wyłącznie wewnętrznych, w rezultacie naruszając autorytet Wspólnoty w dziedzinie obrony praw podstawowych na arenie międzynarodowej.
Komisja Europejska powinna zatem skupić się na zachęcaniu państw członkowskich do bliższej z nią współpracy, oferując włączenie do przyszłych sprawozdań w sprawie praw człowieka nie tylko analizy sytuacji na świecie, ale także w poszczególnych krajach członkowskich. Na uwagę zasługuje również szereg propozycji mających na celu skuteczne zwalczanie polityki dyskryminacyjnej w Unii, podkreślając, że równe szanse są podstawowym prawem każdego obywatela, a nie przywilejem. Niezwykle niepokojące jest, iż około 20% dzieci w Unii Europejskiej żyje poniżej progu ubóstwa, często pochodząc z rodzin niepełnych lub posiadając rodziców, którzy urodzili się poza Wspólnotą. W tym względzie niezbędne jest przyjęcie odpowiednich środków dostępu do praw, koncentrując się właśnie na potrzebach dzieci, oraz podjęcie przez państwa członkowskie skutecznych środków do walki z ubóstwem.
na piśmie. - (FR) Sprawozdanie pana posła Catanii jest po prostu zatrważające. To katalog wszelkich praw, przywilejów i praw nadzwyczajnych wynikających z prawa powszechnego, które jego zdaniem należy koniecznie przyznać grupom mniejszościowym, zwłaszcza wówczas, gdy nie są to Europejczycy. To zbiór wskazówek dotyczących sposobu niszczenia tożsamości narodowej i regionalnej, niweczenia wartości, tradycji i kultur naszych krajów oraz systematycznego i instytucjonalnego dyskryminowania Europejczyków w ich własnych krajach. To atak na nasze niezbywalne prawo do samostanowienia, które przyznawane jest wszystkim nacjom z wyjątkiem naszej własnej.
To także szczyt hipokryzji ze strony instytucji, która codziennie dopuszcza się dyskryminacji ze względu na poglądy polityczne i która bez rozpoznania czy refleksji przypina etykietkę "uznany za winnego” pewnym posłom - np. panu posłowi Vanhecke i mnie - którzy są ofiarami polowania na czarownice we własnych krajach.
Nie jesteśmy tutaj głównie po to, by bronić tych widocznych i hałaśliwych mniejszości żądających coraz większych przywilejów oraz wyciskających swoje piętno na krajach i populacjach, które są na tyle uprzejme lub głupie, by je u siebie przyjąć. Jesteśmy tutaj po to, by bronić swoich, obywateli naszych krajów, czyli tej ogromnej większości - jak na razie - Europejczyków, którzy dla państwa są niewidzialni, niesłyszalni i godni pogardy.
na piśmie. - (PL) Głosowałem przeciwko sprawozdaniu w sprawie sytuacji w zakresie praw podstawowych w Unii Europejskiej (2004-2008), autorstwa włoskiego deputowanego Giusta Catanii, gdyż autor tego raportu nie tyle przedstawił opis sytuacji w tej materii za minione cztery lata, co wyraził opinie na tematy sugerujące, czy wręcz próbujące narzucić państwom członkowskim rozwiązania prawne, które należą wyłącznie do ich kompetencji. Uważam, iż nie można przymuszać krajów Unii do takich działań legislacyjnych, które nie są akceptowane przez ich społeczeństwa.
Samo określenie "małżeństwo” powinno być zastrzeżone dla związku kobiety i mężczyzny. Propozycje posła Catanii wiodą nie tyle do tolerancji wobec zachowań homoseksualnych (za czym jestem), ale wprost do dyskryminacji relacji biologicznie zasadnych, czyli heteroseksualnych. Należy w gruncie rzeczy postawić pytanie, czy nie dąży się do tego, aby właśnie ograniczać prawa rodziny w jej tradycyjnym rozumieniu, w której są matka, ojciec i dzieci. Sprawy bardzo osobiste, związane z życiem seksualnym, stają się w ten sposób działaniami upolitycznionymi, chociażby poprzez publiczne demonstrowanie swej homoseksualnej orientacji, m.in. w tzw. "paradach miłości”.
Raport ten - w moim przekonaniu - poprzez używanie sformułowań typu "prawo reprodukcyjne”, które w obecnym rozumieniu prawa międzynarodowego oznacza m.in. swobodny dostęp do aborcji, otwiera szeroko drzwi do takich praktyk.
na piśmie. - (HU) Uważam, że sprawozdanie mojego kolegi posła ma szczególne znaczenie, ponieważ prawa człowieka stanowią jeden z filarów systemu wartości określonych w traktatach Unii Europejskiej. Od państw kandydujących wymagamy - oprócz przestrzegania zasad demokracji i praworządności - poszanowania praw człowieka, jak też kładziemy nacisk na uznawanie uniwersalnych niezbywalnych praw w stosunkach międzynarodowych. Unia Europejska będzie jednak wiarygodnym światowym obrońcą praw człowieka wyłącznie wtedy, gdy na własnym terytorium będzie stosowała w sposób niezawodny każdy instrument, jaki jest dostępny w celu obrony wartości określonych w Karcie praw podstawowych.
Oddzielna część sprawozdania poświęcona jest Romom, którzy są najliczniejszą mniejszością w Unii Europejskiej i którzy są najbardziej obarczeni problemem wykluczenia społecznego. Państwa europejskie ponoszą wspólną odpowiedzialność za opracowanie wszechstronnej i jednolitej strategii mającej na celu stawienie czoła problemom Romów, którzy w większości żyją w opłakanych warunkach i w skrajnej nędzy. Niezbędny jest ramowy program wytyczający wyraźne cele zorientowane na działanie i ustalający odpowiedni harmonogram, czyli taki program, w którym wykorzysta się efektywne mechanizmy monitorowania i oceny.
Należy skonstruować program, który - niezależnie od uwarunkowań partyjnych i cykli sprawowania rządów -będzie obejmował jednocześnie takie obszary, jak edukacja, mieszkalnictwo, zdrowie i dyskryminacja oraz w ramach którego przystąpi się do zwalczania niedobrych praktyk w państwach członkowskich; program tego rodzaju powinien służyć jako podstawa natychmiastowych działań w regionach objętych kryzysem. Jeżeli potrafimy pomóc milionom Romów w tym, aby stali się pełnoprawnymi europejskimi obywatelami i członkami Wspólnoty Europejskiej w sensie duchowym, będzie to ogromny krok na drodze do spójności społecznej naszego kontynentu.
Do podstawowych wolności obywateli we Wspólnocie należy swoboda przemieszczania się. Uważam, że wszyscy obywatele UE mają jednakowe prawa do udziału w życiu politycznym Unii Europejskiej (UE), do swobodnego wyrażania swoich politycznych opinii i postaw. Ta kategoria wolności stała się jeszcze ważniejsza z chwilą rozszerzenia UE o kraje Europy Wschodniej, gdyż z chwilą przystąpienia krajów Europy Wschodniej do UE znaczne nasiliła się migracja ekonomiczna z nowych państw członkowskich do Europy Zachodniej. Jeżeli chodzi o Litwę, zajmuje ona czołowe miejsce pod względem liczby osób, które wyemigrowały od czasu jej wejścia do Wspólnoty. Podczas moich spotkań z litewskimi emigrantami w Londynie dowiedziałam się, że wielu spośród nich zamierza pozostać w Wielkiej Brytanii przez czas dłuższy, zwłaszcza osoby, które tam założyły rodzinę i zapisują swoje dzieci do szkoły. O ile wiem, tego rodzaju tendencja znajduje odbicie w danych statystycznych. Podobnie wygląda też sytuacja w innych krajach UE, do których wyemigrowali Litwini. Sądzę, że należy szczególnie zagwarantować prawo tych obywateli do udziału w wyborach do Parlamentu Europejskiego przeprowadzanych w kraju, w którym obecnie zamieszkują.
Chciałabym też podkreślić, że uczestnictwo obywateli w sprawach UE i udział w wyborach do Parlamentu Europejskiego nie rośnie, lecz wprost przeciwnie - UE coraz bardziej oddala się od swoich obywateli. Mając to na uwadze sądzę, że z chwilą, gdy obywatele UE uzyskają prawo do głosowania w wyborach do Parlamentu Europejskiego przeprowadzanych w krajach swojego zamieszkania, dopiero to zwiększy zaufanie ludzi do instytucji UE. Z tych powodów głosowałam za przyjęciem poprawki 45.
na piśmie. - (PL) Głosowałem przeciw sprawozdaniu posła Giusta Catanii o sytuacji w zakresie praw podstawowych w Unii Europejskiej (2004-2008). Głosowałem przeciwko nie dlatego, że jestem przeciw prawom podstawowym. Wręcz przeciwnie. Prawa podstawowe uważam za wyjątkowo ważne dla Unii i całego świata. Problem w tym, że sprawozdanie posła Catanii jest szkodliwe dla implementacji praw podstawowych. Dlaczego? Otóż dlatego, że postulat ustanowienia prawa unijnego w celu zwalczania homofobii czy uznawanie związków homoseksualnych nie są prawami podstawowymi. Jeżeli już, to postulaty te powinny znaleźć się w zupełnie innym raporcie. Rozszerzanie definicji praw podstawowych przez Parlament Europejski nie może być skuteczne, bo Parlament nie ma mocy stanowienia prawa międzynarodowego. Dodatkowo niektóre państwa członkowskie nie zgadzają się z taką rozszerzającą interpretacją. A zatem jest to jedynie gest polityczny i myślenie życzeniowe.
Niebezpieczeństwo polega na tym, że jest to sfera, o której decydują i powinny decydować państwa członkowskie. Lansując takie poglądy, uderza się w spójność Unii. Nie lubię homofobii, ale ustanowienie prawa wspólnotowego w celu jej zwalczania jest absurdem. Jeżeli Unia miałaby zwalczać homofobię, to można powiedzieć, że powinna również zwalczać antypolonizm, rusofobię, antygermańskość, antyfrancuskość, islamofobię, antypapizm, antyklerykalizm, antykatolicyzm oraz wiele innych postaw i zachowań. Wymuszanie akceptacji państw członkowskich dla legalnie zawartych związków homoseksualnych może być jeszcze groźniejsze.
na piśmie. - Głosowałem przeciw przyjęciu poprawki 103 do sprawozdania pana posła Catanii, zgodnie z którą wnoszono - w celu promowania integracji społecznej i politycznej - aby osoby niebędące obywatelami danego kraju, lecz będące rezydentami długoterminowymi, uczestniczyły w wyborach do Parlamentu Europejskiego i w wyborach lokalnych.
Tak naprawdę istota wyborów do Parlamentu Europejskiego jest taka sama, jak wyborów do parlamentu krajowego. Udział w nich jest prawem obywateli. Inaczej bowiem posiadanie obywatelstwa straciłoby swoje znaczenie, jak też mieszkańcy niebędący obywatelami straciliby motywację do ubiegania się o obywatelstwo. Jedynie w ten sposób można zachować nieodzowną równowagę pomiędzy prawami i obowiązkami, które mogą posiadać wyłącznie obywatele.
na piśmie. - (FI) Jak było do przewidzenia, różne rozwiązania polityczne przyjęte w państwach członkowskich w dziedzinie kwestii etycznych spowodowały w grupach politycznych, zwłaszcza w mojej własnej, właśnie tego rodzaju szeroko zakrojoną debatę. Mogę jedynie powiedzieć, że każdy pozostał przy swoim zdaniu i że należy to traktować po prostu jako znak zróżnicowania Europy: musimy umieć znaleźć miejsce dla rozmaitych poglądów. Pod wieloma względami podziwiam pryncypialne stanowisko mojej grupy.
Co do punktu 61 chciałabym jednak powiedzieć rzecz następującą. Za problematyczny uznałabym wyrażany przez kogokolwiek jednoczesny sprzeciw wobec potrzeby podniesienia świadomości społecznej na temat prawa do zdrowia seksualnego i w zakresie rozrodczości (ogólnie mówiąc jest to eufemistyczna nazwa prawa do aborcji) i wobec wzmianki na temat ułatwienia dostępu do metod antykoncepcyjnych w celu zapobiegania wszelkim niepożądanym ciążom i aborcjom. Wyrażenie równoczesnego sprzeciwu wobec tych obydwóch elementów widziałabym w kategoriach rozziewu pomiędzy tym przekazem a rzeczywistością, co mogłoby jedynie przynieść niepożądane konsekwencje. Mówię to z całym należnym szacunkiem i pragnę ponownie podziękować wszystkim stronom za tak cenną wymianę poglądów.
na piśmie. - (EL) Grupa parlamentarna PASOK w Parlamencie Europejskim głosowała za przyjęciem sprawozdania pana posła Catanii w sprawie stanu praw podstawowych w Unii Europejskiej, natomiast składa pisemne wyjaśnienie w celu wskazania, że jest przeciwna sformułowaniu ustępu 49 i mającej z nim związek poprawki 35.
na piśmie. - (FR) Powierzenie pracy nad tego rodzaju sprawozdaniem posłowi komunistycznemu to prowokacja wobec setek milionów ofiar komunizmu. Przedmiotowe sprawozdanie pan poseł Catania pisał czerpiąc natchnienie z ideologii mniej okrutnej - to prawda - niż komunizm, lecz równie totalitarnej: eurointernacjonalizmu. W swoim tekście tak naprawdę odrzuca on najbardziej podstawowe prawa człowieka:
prawo każdego dziecka do posiadania ojca i matki, nalegając, aby państwa członkowskie stosowały "zasadę wzajemnego uznawania par homoseksualnych, niezależnie od tego, czy są one "małżeństwem” czy pozostają w zarejestrowanym związku partnerskim”;
prawo narodów europejskich do samostanowienia i zachowania status quo, wyszydzone w propozycjach zmierzających do otwarcia Europy w jeszcze większym stopniu na imigrację globalną - na rozwój wydarzeń do którego obywatele naszych krajów mają się przystosować;
i demokrację, ponieważ w sprawozdaniu zawarte jest stwierdzenie o jego zgodności z traktatem lizbońskim, który został odrzucony przez wyborców irlandzkich.
Obecnie bardziej niż kiedykolwiek ochrona naszych swobód i tożsamość naszych narodów wymagają zbudowania nowej Europy - Europy wolnych i suwerennych państw.
na piśmie. - (SV) Lista Czerwcowa uważa, że ochrona podstawowych wolności i praw jest sprawą najwyższej wagi, tak w UE, jak i poza nią. Wyjątkowo ważne jest, aby państwa członkowskie UE przestrzegały podstawowych wolności i praw, a także jest jasne, że nie możemy pozostawić państwom członkowskim zadania monitorowania samych siebie. Lista Czerwcowa krytycznie zapatruje się jednak na utworzenie nowej europejskiej agencji w tym obszarze i na zamiar prowadzenia "polityki zewnętrznej”. Uważamy, że ONZ UN - a nie UE - mając zasięg globalny, szerokie doświadczenie i odpowiednie przygotowanie, jest najbardziej kompetentna do monitorowania i wdrażania środków, które są konieczne.
Dlatego postanowiłem głosować przeciw przyjęciu przedmiotowego sprawozdania, natomiast bardzo pozytywnie oceniam niektóre sformułowania zawarte we wniosku i w tym przypadku głosowałem za ich przyjęciem. Z zadowoleniem przyjmuję fakt, iż w sprawozdaniu poruszona została sprawa niesprawiedliwego traktowania więźniów w amerykańskim więzieniu w Guantánamo. Wyjście jest tylko jedno: postawić ich przed sądem lub wypuścić.
Niepokoi mnie sprawa szczególnej bezbronności osób należących do różnych grup mniejszościowych i uważam, że konieczne jest podjęcie działań, zarówno na szczeblu krajowym, jak i międzynarodowym. Głosowałem za przyjęciem tej części sprawozdania, natomiast jestem sceptyczny co do tego, czy ramy prawne na szczeblu europejskim stanowią właściwe rozwiązanie tego problemu.
Sprawozdanie w sprawie stanu praw podstawowych w Unii Europejskiej uwzględnia poprawki, jakie przedłożyłem; uważam to za rzecz ważną dla obywateli rumuńskich (np. poprawka w sprawie zniesienia restrykcji dotyczących rynku pracy nakładanych na obywateli z nowych państw członkowskich).
Ponadto zgadzam się z wieloma elementami ujętymi w przedmiotowym sprawozdaniu, takich jak strategia zmierzająca do integracji społecznej Romów, ochrona mniejszości, prawa pracowników migrujących czy ochrona dzieci.
Sprawozdanie zawiera jednak również pewne odniesienia, które podają w wątpliwość niektóre z podstawowych zasad społeczeństwa rumuńskiego (np. uznanie rodziny za podstawową komórkę społeczną) lub które naruszają rumuńskie przepisy prawne (np. zażywanie narkotyków).
na piśmie. - Z zadowoleniem przyjąłem tę rezolucję obrazującą i syntetycznie ujmującą najważniejsze obawy związane ze stanem praw podstawowych w Unii, a także zawarte w niej zalecenia dotyczące sposobu osiągnięcia poprawy sytuacji w zakresie praw człowieka w państwach członkowskich.
na piśmie. - W sprawozdaniu pana posła Catanii w sprawie stanu praw podstawowych w Unii Europejskiej w latach 2004-2008 podkreśla się konieczność ochrony praw mniejszości, zwalczania wszelkiej dyskryminacji bezbronnych osób należących do wszystkich kategorii.
Z zadowoleniem przyjmuję to sprawozdanie, które zawiera ważne elementy zaczerpnięte z Pisemnej Deklaracji Likwidacji Bezdomności Ulicznej, przyjętej przez Parlament Europejski w kwietniu 2008 roku.
Moje szczególne zadowolenie budzi fakt, iż w sprawozdaniu znalazło się wezwanie dotyczące wprowadzenia "zimowych planów awaryjnych” dla bezdomnych, opracowania ramowej definicji bezdomności i zgromadzenia wiarygodnych danych statystycznych na temat bezdomności w całej UE.
Położenie kresu bezdomności ulicznej to kwestia o zasadniczym znaczeniu dla Unii Europejskiej. Przedmiotowe sprawozdanie jest kolejnym elementem nacisku na Radę Europejską, Komisję i państwa członkowskie, by podjęły działania w sprawie bezdomności.
Wreszcie, traktat lizboński nie poprawi stanu praw podstawowych w UE. Poparcie przedmiotowego sprawozdania nie oznacza poparcia dla tego traktatu. W rzeczywistości odmowa respektowania przez Parlament Europejski irlandzkiego głosowania na "nie” jest sprzeczna z duchem tej Karty.
Jeżeli mieszkańcy jednych państw członkowskich postanowią dopuścić do zawierania związków "małżeńskich”, rejestrowanych związków partnerskich lub adoptowania dzieci przez pary homoseksualne, inne państwa członkowskie nie powinny być zmuszane do pójścia za ich przykładem. Jeżeli przekonania kierownictwa religijnego lub polityków sprawiają, iż nie wyrażają oni zbytniego zachwytu nad homoseksualizmem - narzucanego w ramach politycznie poprawnego głównego nurtu - nie powinni być za te przekonania potępiani czy prześladowani. To samo dotyczy straszaka rasizmu, którym chętnie się wymachuje w sytuacji, gdy ktoś zwraca uwagę na odchylenia od normy związane z azylem i z obcokrajowcami.
Próbuje się natomiast w sposób niedemokratyczny, tylnymi drzwiami, wymusić na państwach członkowskich uznanie związków homoseksualnych - co prawdopodobnie stanowi przedsmak tego, co nas czeka w przypadku, gdy wprowadzimy w życie traktat lizboński. Każda osoba, która się ośmieli krytykować homoseksualizm czy wskazywać dziwne sprawy związane z azylem lub z koegzystencją z obcokrajowcami, ma być napiętnowana jako przestępca - z naruszeniem prawa do swobody wypowiedzi. Dlatego sprawozdanie pana posła Catanii należy zdecydowanie odrzucić.
na piśmie. - (RO) Sprawozdanie przedstawione przez pana posła Giusta Catanię pełne jest interpretacji i zaleceń natury ogólnej dotyczących stanu praw podstawowych w państwach członkowskich Unii Europejskiej. Podstawowe regulacje prawne już jednak istnieją: Karta praw podstawowych Unii Europejskiej i Europejska Konwencja o Ochronie Praw Człowieka i Podstawowych Wolności. W chwili obecnej priorytetem dla nas nie jest dodawanie nowych regulacji, lecz doprowadzenie do tego, aby istniejące przepisy funkcjonowały i były skuteczne.
Jednym z zagadnień omawianych w sprawozdaniu jest swobodne przemieszczanie się siły roboczej, z czego obecnie niestety nie wszyscy Europejczycy mogą korzystać na równych zasadach. Pomimo że pod koniec 2008 roku minął dwuletni okres ograniczeń dotyczących rynku pracy nałożonych na nowe państwa członkowskie, sześć państw członkowskich rozszerzyło te ograniczenia w odniesieniu do Rumunii i Bułgarii na kolejne trzy lata, uzasadniając tę decyzję obecnym kryzysem finansowym. W sprawozdaniu nie omówiono tego problemu w sposób wyraźny, chociaż wiąże się on ze zróżnicowanym traktowaniem obywateli UE, co nie jest uzasadnione w tych okolicznościach.
Głosowałem przeciw przyjęciu przedmiotowego sprawozdania, które zawiera - oprócz co najmniej dziesięciu punktów zasługujących na krytykę (określonych tak przez nas ze względów kurtuazyjnych), niedopuszczalne powołanie się na zalecenie 1201 Rady Europy. Nie należy się na nie powoływać bez bardzo dokładnego wyjaśnienia istniejącej wykładni tego dokumentu, ponieważ można go interpretować jako przyznawanie mniejszościom praw zbiorowych lub przyznawanie autonomii terytorialnej na podstawie kryteriów etnicznych. Z zadowoleniem przyjmuję zatwierdzenie poprawki 35, co jest bardzo roztropne, lecz jestem zdania, że szeregu elementów przedmiotowego sprawozdania przyjąć nie można.
na piśmie. - (EL) W sprawozdaniu starano się ukryć tak zwany "deficyt demokratyczno-społeczny” występujący w głęboko reakcyjnej - z samej swojej natury - UE, by zwiększyć jej atrakcyjność i złagodzić niezadowolenie spowodowane przez jej politykę wymierzoną przeciwko inicjatywom oddolnym. Akceptuje się tam i przyjmuje z zadowoleniem wszystkie reakcyjne zasady i konstrukcje przyjęte przez UE, np. cztery wolności w Traktacie z Maastricht, usiłując nadać ich stosowaniu realny wymiar.
Sprawozdanie opiera się głównie na Karcie praw podstawowych UE towarzyszącej antyobywatelskiemu traktatowi lizbońskiemu, w którym ochrona praw jest na niższym poziomie niż w wielu państwach członkowskich. Stanowi w przeważającej mierze opis koncepcji i wykaz mglistych życzeń; omawia się w nim tematykę praw podstawowych, takich jak prawo do pracy, nauki i ochrony zdrowia, jedynie w kategoriach "możliwości”, które powinny być wszystkim przyznane "na równych zasadach”, czyli mówi o czymś, co w praktyce nie jest fizycznie możliwe, a tam, gdzie pojawia się więcej konkretów, proponuje się jedynie zajęcie się niektórymi skrajnymi przypadkami nędzy, dyskryminacji itp., z zastosowaniem takich środków, jak przyjęcie płacy minimalnej itd. Wreszcie, istotę tego sprawozdania ujawnia fakt, że brak w nim jakiegokolwiek odniesienia do antydemokratycznych decyzji i wnoszenia oskarżeń przeciwko obywatelom, np. zakaz działania partii komunistycznych i innych organizacji oraz więzienie komunistów i innych bojowników w państwach członkowskich UE w Europie Środkowej i krajach nadbałtyckich..
na piśmie. - (EL) Głosowałem za przyjęciem sprawozdania w sprawie stanu praw podstawowych w Europie, ponieważ uważam, iż podjęto w nim jeden z najbardziej podstawowych problemów naszej powstającej wspólnej struktury, inicjując konstruktywną krytykę. Jak słusznie stwierdzono w sprawozdaniu, dyskryminacja w korzystaniu z praw podstawowych następuje głównie ze względu na płeć, wiek, pochodzenie lub orientację seksualną osób dyskryminowanych. Problem ten nasila się w przypadku, gdy ofiary tego rodzaju wykroczeń nie mogą reagować, zwłaszcza z tego względu, iż są zamknięte w zakładach psychiatrycznych, domach opieki itd. W obliczu tej sytuacji Europa nie może pozostawać obojętna, szczególnie w przypadku, gdy zaostrzenie kontroli przestrzegania praw człowieka pomoże w umocnieniu europejskiej przestrzeni wolności i bezpieczeństwa. Wskutek tego oraz biorąc pod uwagę fakt, iż Karta praw podstawowych nie jest wiążąca oraz że istnieje znikoma możliwość szukania przez osoby prywatne pomocy w sądach wspólnotowych, mogę jedynie z zadowoleniem przyjąć propozycje przedstawione przez pana posła Catanię w sprawie ustanowienia po stronie instytucji wspólnotowych generalnego obowiązku uwzględniania praw człowieka w toku prowadzonej działalności oraz w sprawie utworzenia specjalnej agencji do tych celów.
na piśmie. - (SK) Problem z przedmiotowym sprawozdaniem polega na tym, że porusza się w nim liczne wrażliwe kwestie. Chociaż sformułowano w nim szereg zaleceń w różnych dziedzinach, w tym dotyczących praw mniejszości, pan poseł sprawozdawca znów ujął w nim sprawę zdrowia reprodukcyjnego.
Proponowane poprawki i uzupełnienia dotyczące zdrowia reprodukcyjnego, nad którymi PE głosował, stanowią odrzucenie prawa do życia i naruszenie zasady pomocniczości. Szacunek dla każdego nienarodzonego dziecka i konieczność ochrony życia ludzkiego od chwili poczęcia jest dla mnie kwestią zasad. Nie godzę się na to, aby na szczeblu europejskim podejmować decyzje w przedmiocie, co do którego wśród państw członkowskich istnieją odmienne stanowiska wywodzące się z tradycji chrześcijańskiej. Nie zgadzam się, aby UE zmuszała Słowację, Polskę, Irlandię i inne państwa członkowskie do akceptacji aborcji czy eutanazji, które są niedozwolone w ich krajowych porządkach prawnych. Na szczeblu europejskim zawsze mówimy wyłącznie o prawie matki do decydowania o życiu bądź śmierci jej dziecka, natomiast zapominamy o prawie nienarodzonego dziecka do życia.
Z tych powodów głosowałam przeciw przyjęciu sprawozdania w sprawie stanu praw podstawowych w Unii Europejskiej w latach 2004 - 2008.
Rozumie się samo przez się, że PPE i PD-L (Rumuńska Partia Liberalno-Demokratyczna) wysoko cenią i respektują prawa podstawowe i zajmuje zdecydowane stanowisko w przypadku, gdy są one naruszane.
Głosowałem przeciw przyjęciu sprawozdania pana posła Catanii w sprawie stanu praw podstawowych w Unii Europejskiej w latach 2004 - 2008, ponieważ autor sprawozdania wykracza poza zakres udzielonego mu mandatu formułując zalecenia i uwagi sięgające poza lata 2004-2008, którego miał dotyczyć ten dokument. Zamiast zajmować się naruszeniami praw człowieka, w sprawozdaniu zawarto uwagi i zalecenie, aby państwa członkowskie stosowały uregulowania, które są sprzeczne z przepisami krajowymi. Na przykład, w artykule 38 i 76 użyto określenia "małżeństwo” osób tej samej płci, czyli sformułowania, które jest wymierzone nie tylko przeciwko naszym poglądom religijnym, lecz także przeciwko naszym poglądom prawnym i racjonalnym.
Artykuł 149 mówi o legalizacji zażywania narkotyków, czyli o działaniu naruszającym rumuńskie prawo karne.
Chociaż inicjatywa sporządzenia sprawozdania w sprawie stanu praw człowieka w Unii Europejskiej jest godna pochwały i choć niektóre elementy tego sprawozdania są nawet poprawne, głosowałem przeciwko jego przyjęciu ze względów przedstawionych wyżej.
Myślenie, że w Unii Europejskiej i w państwach członkowskich w pełni przestrzegane są i chronione prawa podstawowe, byłoby błędem analitycznym i miałoby ujemny wpływ na działalność polityczną. Nawet w społeczeństwach wolnych i demokratycznych prawa podstawowe wymagają ochrony i promowania. W związku z przedmiotowym sprawozdaniem i obecną debatą pojawiają się jednak odrębne kwestie.
Po pierwsze, na szczeblu krajowym istnieje nadzór nad ochroną tych praw. W takich społeczeństwach, jak nasze, działania te realizowane są przede wszystkim w warunkach krajowych, lecz oczywiście bez uszczerbku dla możliwości kierowania odwołań do instytucji na szczeblu europejskim, którą zawsze dysponujemy. Między obowiązkiem instytucji do przestrzegania traktatów a zapewnieniem krajowej suwerenności jest miejsce na realizację przez każdy podmiot jego zadań, bez uszczerbku dla instytucjonalnego charakteru UE.
Z drugiej strony, w przedmiotowym sprawozdaniu doszło do niepożądanego pomieszania pojęć, ponieważ nie dokonano rozróżnienia, jakie znaczenie z punktu widzenia struktury społeczeństwa mają prawa podstawowe, a czym są opcje ideologiczne. Debata nad tymi kwestiami jest ciekawa. Jednakże próba narzucenia stanowisk podobnego rodzaju państwom członkowskim, wbrew ich woli wyrażonej w sposób demokratyczny i wbrew zasadzie pomocniczości, wyraźnie pokazuje ryzyko związane z przeniesieniem spraw krajowych do zakresu kompetencji Wspólnoty. Z tego powodu oraz dlatego, iż nie zgadzam się z dużą częścią przedmiotowego sprawozdania, głosowałem przeciwko jego przyjęciu.
Gdybym popierał kampanię w sprawie głosowania "na nie” w irlandzkim referendum, ochoczo przyklasnąłbym sprawozdaniu pana posła Catanii i stanowisku jego popleczników. Przedstawia bowiem tak ordynarny brak szacunku dla zasady pomocniczości i do tego stopnia niszczy reguły instytucjonalne Unii Europejskiej i uprawnienia państw członkowskich, że uwiarygodnia wszystkich tych, którzy żywią nieufność wobec politycznej zachłanności Brukseli. Atakowanie klauzul ochronnych, które są bezpośrednim odzwierciedleniem traktatów i stanowią gwarancje demokracji w państwach członkowskich, jako klauzul służących "kodyfikacji ... praktyk dyskryminacyjnych”, jest żałosne i poważnie podważa podstawowe prawa wynikające z obywatelstwa.
Utrzymywanie, że przystąpienie do konwencji międzynarodowych przez większość państw członkowskich nakłada na całą UE obowiązek ich przestrzegania, jest całkowitą niedorzecznością prawną - pogrążaniem się w ciemnościach - która znacznie wykracza poza najbardziej krańcowy federalizm. Odrzucam też kompletnie perwersyjne twierdzenie o "braku wiarygodności” Europy, który ma na pewno doprowadzić nas do stanu "podrzędności taktycznej”: niezależnie od tego, jak specyficzne problemy ją trapią, Europa to nie Sudan, Chińska Republika Ludowa, Kuba, Somalia czy Korea Północna. Mówiąc krótko, sprawozdanie błądzi w obszarach walki politycznej, która nie ma nic wspólnego z prawami podstawowymi, i tym samym jest pozbawione wiarygodności, konsekwencji i efektywności. Głosowałem przeciwko jego przyjęciu.
Panie przewodniczący, panie i panowie! Głosowałem przeciw przyjęciu sprawozdania pana posła Catanii w sprawie stanu praw podstawowych w Unii Europejskiej (2004-2008).
Nie zgadzam się z poglądem, że państwa członkowskie działają na szkodę aktywnej obrony praw człowieka prowadzonej przez Unię Europejską na całym świecie. Ponadto nie zgadzam się z tym, że wojnę z terroryzmem można postrzegać jako pretekst do obniżania poziomu ochrony praw człowieka, w szczególności prawa do prywatności.
Dlatego jestem przeciwny przyjęciu punktów odnoszących się do Romów, którzy nie potrzebują żadnej specjalnej ochrony; inaczej bowiem powstałyby warunki poważnej dyskryminacji w relacjach z Romami, którzy wskutek takiego rozwiązania mogliby uznać, że są grupą etniczną odmienną od pozostałych. Nie zgadzam się wreszcie z ustępem dotyczącym organizacji powrotów: wyłącznie na podstawie tych parametrów nie można ocenić procedur, jakie mają być stosowane przy organizacji powrotów.
na piśmie. - (FR) Bez ochrony praw podstawowych nie może być mowy o europejskiej przestrzeni wolności, bezpieczeństwa i sprawiedliwości, W tym zakresie Europa powinna świecić przykładem i być bez zarzutu.
Ustalono i ujawniono wykroczenia w tej dziedzinie, łącznie np. z tymi, które miały miejsce w zakładach zamkniętych dających schronienie dzieciom i ludziom starszym. Występuje też odwieczny problem wynikający z fatalnych warunków w niektórych więzieniach, jak podkreślono w sprawozdaniu, za przyjęciem którego dzisiaj głosowaliśmy. Musimy również walczyć o to, by uznawane były prawa socjalne.
Bieda i niepewność zatrudnienia to atak na prawa człowieka. Jak można w Europie i w XXI wieku akceptować sytuację, w której ludzie mają pracę i mimo to nie stać ich na opłacenie mieszkania?
Musimy szeroko informować wszystkich o przysługujących im prawach podstawowych. Unia Europejska dysponuje Kartą praw podstawowych.
na piśmie. - Panie przewodniczący! Głosowałem za przyjęciem przedmiotowego sprawozdania i z zadowoleniem przyjąłem zwłaszcza włączenie ustępu 31, zgodnie z którym Parlament Europejski ubolewa nad brakiem wdrożenia przez Unię wyroku Sądu Pierwszej Instancji Wspólnot Europejskich z dnia 12 grudnia 2006 roku i z dnia 4 i 17 grudnia 2008 roku oraz decyzji Trybunału Apelacyjnego Zjednoczonego Królestwa w sprawie Organizacji Mudżahedinów Ludowych Iranu z 7 maja 2008 roku.
Unia Europejska opowiada się za demokracją i rządami prawa. Tym straszniejsza jest świadomość, że jedna z jej instytucji działa wbrew unijnym zasadom. Mam nadzieję, że zestawiając nową "czarną listę” UE Rada weźmie pod uwagę stanowisko Parlamentu. Zarzuty o prowadzeniu działalności terrorystycznej powinny mieć rzeczywiste podstawy, jak również konieczna jest większa przejrzystość przy podejmowaniu decyzji o umieszczeniu niektórych organizacji na "czarnej liście”.
Podobnymi kwestiami nie można zajmować się w sposób arbitralny, lecz zgodnie z zasadami demokracji i praworządności. UE nie może dopuścić do tego, by globalna walka z terroryzmem stała się podłożem przetargów politycznych i dlatego musi respektować wyżej wymienione wyroki sądów.
na piśmie. - (SV) Interpretuję ustęp 149 sprawozdania pana posła Catanii w sprawie stanu praw podstawowych w Unii Europejskiej jako wezwanie skierowane do państw członkowskich o dopilnowanie, aby równe traktowane pacjentów przez służbę zdrowia obejmowało również narkomanów. Dlatego głosowałem za przyjęciem tego ustępu.
Ostatnie dwie rundy rozszerzeń Unii Europejskiej w ramach których zostały przyjęte byłe kraje socjalistyczne z Europy Środkowej i Wschodniej, zapoczątkowały również nowy etap w sposobie podejścia Wspólnoty do praw człowieka.
Od tego momentu, prawa - a wśród nich prawa mniejszości narodowych - w nowych państwach członkowskich stanowią największe wyzwanie dla Wspólnoty Europejskiej.
W sprawozdaniu przygotowane przez pana posła Giusta Catanii z jego własnej inicjatywy podkreśla się, że przy rozwiązywaniu problemów tradycyjnych krajowych społeczności mniejszościowych, zasady pomocniczości i samorządności muszą służyć jako drogowskazy, które pozwolą na wypracowanie polityki mającej na celu uregulowanie w sposób krzepiący sytuacji przedmiotowych społeczności.
Z zadowoleniem przyjmuję również fakt, iż w sprawozdaniu mojego kolegi posła Catanii znalazło się wezwanie do opracowania definicji przynależności do danej mniejszości krajowej oraz propozycja przygotowania zbioru minimalnych norm wspólnotowych dotyczących ochrony praw tego rodzaju mniejszości.
na piśmie. - (NL) Ochrona i propagowanie praw podstawowych leżą u podstaw naszej europejskiej demokracji i stanowią warunki kluczowe, jeżeli pragniemy powiększać naszą przestrzeń wolności, bezpieczeństwa i sprawiedliwości. Dlatego rozumie się samo przez się, że w praktyce te prawa są uwzględniane w celach polityki UE w różnych dziedzinach.
Ponadto można byłoby zwrócić się z prośbą do Rady o uwzględnianie analizy sytuacji na świecie i w każdym państwie członkowskim w rocznych sprawozdaniach dotyczących praw człowieka, w interesie wiarygodności Europy jako niestosującej podwójnych standardów w swojej polityce wewnętrznej czy zewnętrznej. Poprawki przedstawione przez Grupę Zielonych/Wolne Przymierze Europejskie, dotyczące polityki antydyskryminacyjnej, praw mniejszości i praw socjalnych zostały przyjęte w całości lub w części.
Zakończyła się też powodzeniem nasza próba zmierzająca do tego, aby w stanowionych przepisach dotyczących procedur postępowania karnego ujmowano odniesienie do potrzeby uwzględniania praw podstawowych. W sprawozdaniu pana posła Catanii przedstawiono problemy dotyczące praw podstawowych i sformułowano zalecenia w celu rozwiązania tych problemów. Dlatego może ono liczyć na moje całkowite poparcie, gdyż u podstaw polityki Zielonych leży szacunek dla wszystkich ludzi i dla ich praw podstawowych - bez względu na ich płeć, wiek, narodowość czy status społeczno-materialny.
na piśmie. - Ucieszyłam się widząc, że Parlament Europejski popiera usunięcie PMOI z listy organizacji terrorystycznych. W Iranie zabito dwadzieścia tysięcy osób, które przeciwstawiały się reżimowi. Dopóki PMOI pozostaje na liście organizacji terrorystycznych, w Iranie będzie ginąć więcej ludzi tylko za wyrażanie sprzeciwu wobec reżimu. UE musi pójść w ślady Wielkiej Brytanii i usunąć PMOI z listy organizacji terrorystycznych.
na piśmie. - (PL) Podczas dzisiejszego głosowania opowiedziałem się za przyjęciem sprawozdania G. Catanii dotyczącego sytuacji w zakresie praw podstawowych w Unii Europejskiej.
Niestety, w Unii Europejskiej wielokrotnie dochodzi do łamania praw podstawowych, przede wszystkim obserwuje się przypadki dyskryminacji mniejszości oraz naruszanie prywatności. Problem stanowi też przestrzeganie równości szans, zwłaszcza prawa równości kobiet. Sprawozdawca zwrócił się do państw członkowskich o odrzucenie argumentów opartych na tradycjach i religii, uzasadniających przemoc i dyskryminację kobiet.
W wielu krajach Wspólnot obywatele, zwłaszcza najsłabsi, czyli dzieci, dotknięte są dyskryminacją i ubóstwem. W sprawozdaniu słusznie potępiono wszelkie formy przemocy wobec dzieci, takie jak przemoc w rodzinie, przemoc seksualna oraz kary cielesne w szkołach.
Państwa członkowskie uchylają się od kontroli praktyk w zakresie praw człowieka, przez co zachwiana jest wiarygodność zewnętrznej polityki Unii na świecie. Uważam, iż Wspólnoty nie mogą stosować "podwójnych standardów” w polityce wewnętrznej i zewnętrznej.
na piśmie. - Dla mnie główne znaczenie sprawozdania pana posła Catanii polega na tym, że przypomina nam o naszych wewnętrznych problemach w UE wobec których stoimy. Dlatego w przypadku, gdy komentujemy stan praw człowieka poza UE, powinniśmy wykazywać daleko idącą ostrożność, by w naszym podejściu nie być bardziej świętymi od papieża.
Zasiadałem w komisji tymczasowej badającej sprawę wydania w trybie nadzwyczajnym przez CIA. Było to głównie miejsce służące przedstawicielom lewicy do atakowania ich ulubionej "czarnej owcy”, czyli Stanów Zjednoczonych.
W mojej ocenie, powinniśmy być wdzięczni CIA i Stanom Zjednoczonym za pomoc w ochronie Europejczyków przed terrorystami zdecydowanymi na zabijanie niewinnych ludzi. Źle świadczy o naszych społeczeństwach fakt, iż musieliśmy polegać na Ameryce, by wykonywała to zadanie za nas.
Absolutyzowanie praw człowieka ułatwia zadanie tym, którzy mogliby nas zniszczyć i stanowi zagrożenie dla praw człowieka należnych naszym własnym obywatelom.
na piśmie. - (PL) Sprawozdanie nt. praw podstawowych w UE w latach 2004-2008 przyjęte dziś przez Parlament Europejski zawiera postulaty wzajemnego uznania związków homoseksualnych we wszystkich krajach UE oraz upowszechnienia takich rozwiązań w prawie państw członkowskich. W innej części sprawozdanie broni tzw. praw reprodukcyjnych, które w języku prawa międzynarodowego oznaczają m.in. swobodny dostęp do aborcji. Parlament poszerzył krytykę tzw. uwag dyskryminacyjnych, dopisując przywódców religijnych do grona autorów takich wypowiedzi.
Sprawozdanie o prawach podstawowych w UE zostało wykorzystane przez europejską lewicę do promocji postulatów aborcyjnych i homoseksualnych, które nie mają nic wspólnego z prawami podstawowymi. Nie ma dokumentów prawa międzynarodowego lub europejskiego, które potwierdzałyby istnienie takich "praw”.
Mimo niewiążącego charakteru sprawozdania jest to najbardziej szkodliwy dokument przyjęty w tej kadencji Parlamentu Europejskiego. Jest to kolejna próba takiej redefinicji pojęcia praw podstawowych, by wprowadzić zmiany w ich rozumieniu bez konieczności podjęcia działań na rzecz zmiany traktatów na forum ONZ czy UE.
Innym aspektem sprawozdania jest postulat wprowadzenia w UE specjalnej dyrektywy przywidującej kary za tzw. wystąpienia homofobiczne. Biorąc pod uwagę pojemność i niejasność tego sformułowania, jest to próba wyjęcia środowisk homoseksualnych spod demokratycznego prawa do swobodnej krytyki. Jej zastosowanie mogłoby przynieść konsekwencje natury cenzorskiej.
Wynik głosowania końcowego (401 za; 220 przeciw; 67 wstrzymujących się) pokazuje, że posłowie głęboko podzielili się w jego ocenie. To porażka sprawozdawcy, ponieważ prawa podstawowe powinny jednoczyć Parlament, a nie dzielić.
na piśmie. - Chciałbym, aby przedmiotowe sprawozdanie zawierało dokładniejszy ogląd sytuacji sierot i dzieci niepełnosprawnych w placówkach opiekuńczych w Rumunii i Bułgarii, czyli w krajach, które są niedawno stały się państwami członkowskimi UE.
Przed przystąpieniem tych krajów do UE istniały wielkie obawy co do standardów opieki nad sierotami i dziećmi niepełnosprawnymi przebywającymi w placówkach. Może więcej informacji szczegółowych na ten temat znajdzie się w następnym tego rodzaju sprawozdaniu.
Mówiąc ogólniej, podczas debaty w ubiegłym miesiącu podzieliłem się moimi przemyśleniami na temat przedmiotowego sprawozdania. Jestem zaniepokojony tym, że nasza kultura praw człowieka jest skażona absolutyzmem i że afirmując prawa przestępców i terrorystów w rzeczywistości podważamy prawa wszystkich innych osób.
W szczególności uważam, że sprawy dotyczące aborcji i antykoncepcji nie są sprawami Unii Europejskiej, lecz powinny podlegać odpowiednim przepisom na szczeblu państw członkowskich. Tak więc jestem przeciwny powoływaniu się na Kartę praw podstawowych w celu lekceważenia prawa Wielkiej Brytanii, która wynegocjowała wyłączenie postanowień tej Karty.
Głosowałem za odrzuceniem sprawozdania pana posła Catanii. W osłupienie wprawiło mnie już samo to, że służby Izby uznały przedmiotowe sprawozdanie w jego obecnej postaci, za dopuszczalne. Konsekwentnie narusza ono zasadę pomocniczości. Jeżeli chodzi o jego zawartość, praktycznie wszystko zasługuje na krytykę. Państwom narodowym nie wolno dopuścić do tego, by je pozbawiono zdolności prawnej i uprawnień w przypadku, gdy chodzi o prawa podstawowe. Jest to próba przeforsowania - ze szkodą dla większości - praw mniejszości, których nie można wdrożyć na szczeblu krajowym. Pozytywne nastawienie do aborcji jest dla mnie nie do pomyślenia. Rzeczywisty temat - prawa człowieka i ich wdrożenie w ciągu ostatnich czterech lat - nie został poruszony.
na piśmie. - Podczas głosowania imiennego nad ustępem 62 wstrzymałem się od głosu, ponieważ uważam, że każdy kraj - a UE nim nie jest - powinien zapewnić na szczeblu lokalnym zarówno tworzenie przepisów prawnych dotyczących okaleczania kobiecych narządów płciowych, jak i ich stosowanie. Umowa międzynarodowa byłaby właściwsza i bardziej dalekowzroczna. W obecnej sytuacji UE nie posiada aktualnych uprawnień w zakresie spraw dotyczących zdrowia, ani też nie powinna o takie uprawnienia zabiegać.
Wstrzymałem się także od głosu w odniesieniu do ustępu 72, ponieważ obawiam się jego konsekwencji dla wolności słowa. Chociaż dyskryminacyjne uwagi są godne potępienia, niekoniecznie muszą podsycać "nienawiść i przemoc”. To, że jesteśmy proszeni o przystanie na to, może oznaczać, że w przyszłości ci, którzy zechcą, będą mogli na powoływać się na to jako na dowód podsycania nienawiści i przemocy.
Moja decyzja dotycząca wstrzymania się od głosu w odniesieniu do poprawki 54 wypływa ze sprzeciwu wobec unijnej koncepcji swobodnego przepływu osób oraz zasady wzajemnego uznawania, natomiast żadną miarą nie odzwierciedla moich poglądów na temat związków partnerskich między osobami tej samej płci, ponieważ w tym przypadku przyznaję, że takie osoby powinny korzystać z tym samych praw, co inni.
na piśmie. - (FR) Parlament Europejski właśnie przyjął w głosowaniu sprawozdanie pana posła Catanii w sprawie stanu praw podstawowych. W czasie, gdy dopiero co obchodziliśmy uroczyście 60. rocznicę przyjęcia Powszechnej deklaracji praw człowieka, w przedmiotowym sprawozdaniu zakwestionowano to, co rozumiemy pod pojęciem "prawo podstawowe”.
Trzeba przyznać, że Karta praw podstawowych Unii Europejskiej była wynikiem konsensusu osiągniętego po ponad rocznych negocjacjach pomiędzy różnymi grupami nacisku i lobbystami, przedstawicielami społeczeństwa obywatelskiego i rządów krajowych itd. Kampania ta, do udziału w której my, jako przedstawiciele krajów Wschodu, nie byliśmy zaproszeni, jest interesująca z więcej niż jednego powodu. Karta ta, jak podkreślono w sprawozdaniu pana posła Catanii, nie będzie prawnie wiążącym tekstem do czasu ratyfikowania traktatu lizbońskiego przez wszystkie państwa członkowskie.
Jednakże Agencja Praw Podstawowych utworzona w Wiedniu (Austria) opiera się całkowicie na tym politycznym tekście, który jest wykorzystywany do uzasadniania stanowisk, jakie ta Agencja zajmuje. Dlatego interesujące jest uzyskanie pewnej orientacji na temat sposobu traktowania praw podstawowych w tej Karcie, poprzez przeanalizowanie tematów, którymi zajmuje się Agencja Praw Podstawowych. Przedsięwzięcie to staje się jeszcze ciekawsze w przypadku przeprowadzenia go w odniesieniu do sieci ekspertów FRALEX rekrutowanych latem 2008 roku i należących głównie do holenderskiej sieci "Human European Consultancy”.
Głosowałem za przyjęciem przedmiotowej rezolucji, ponieważ ratyfikacja konwencji w znacznym stopniu przyczyni się do promowania godnych warunków pracy na całym świecie. Stanowi również wsparcie dla umowy zawartej przez partnerów społecznych w zakresie niektórych aspektów warunków pracy pracowników w sektorze żeglugi morskiej, ponieważ konwencja zachowuje właściwą równowagę między koniecznością poprawy warunków pracy a potrzebą ochrony bezpieczeństwa i higieny pracy marynarzy, a także z tego względu, że w Rumunii występuje ta kategoria pracowników.
Przedmiotowa rezolucja złożona przez panią poseł Mary Lou McDonald ujmuje główne punkty, które muszą być uwzględnione we wniosku dotyczącym dyrektywy Rady w sprawie konwencji o pracy na morzu z 2006 roku oraz zmieniającej dyrektywę 1999/63/WE.
Marynarze należą do grupy zawodowej wykonującej swoje obowiązki w warunkach wyjątkowo trudnych, a często nawet niebezpiecznych. Dlatego właśnie musimy mieć normy w odniesieniu do warunków pracy; umożliwi to nam uwzględnienie potrzeb tych pracowników w zakresie bezpieczeństwa i higieny pracy, a także określenie wyraźnych reguł dotyczących ich zatrudnienia. Pierwszym krokiem w procesie ustanawiania tym norm musi być wskazanie potrzeb i problemów stwierdzonych przez pracowników i pracodawców w sektorze morskim, z jednoczesnym zagwarantowaniem pewnej dozy elastyczności w ich egzekwowaniu przez państwa członkowskie.
W ślad za dokumentami przyjmowanymi przez nas na szczeblu europejskim musi pójść działanie państw członkowskich oraz monitorowanie prowadzone przez Komisję, co da nam pewność, że przepisy będą stosowane. Ponadto w zakresie norm dotyczących pracy na morzu Unia Europejska ma szansę stać się liderem w procesie przekształcania tych norm w zasady, które będzie można stosować na całym świecie.
na piśmie. - (IT) Głosowaliśmy za przyjęciem przedmiotowego sprawozdania w sprawie wniosku dotyczącego dyrektywy Rady dotyczącej wdrożenia umowy zawartej między Stowarzyszeniem Armatorów Wspólnoty Europejskiej a Europejską Federacją Pracowników Transportu (ETF) w sprawie konwencji o pracy na morzu z 2006 roku, oraz zmieniającej dyrektywę 1999/63/WE, ponieważ stanowi ono konsolidację minimalnych międzynarodowych praw pracowniczych. Jest ono istotne dla zapewnienia lepszych warunków pracy i większego bezpieczeństwa, przy poszanowaniu godności pracowników.
Ubolewamy jednak, że nie zostały uwzględnione propozycje przedstawione przez naszą grupę, zwłaszcza te, których celem było wyeliminowanie wszelkiej niepewności prawnej bądź nieprzychylnego nastawienia do pracy wykonanej przez partnerów społecznych w celu osiągnięcia porozumienia. W samej konwencji przyjęto, że kraje nie powinny stosować elastycznego podejścia i właśnie to było ustalone we wniosku w sprawie dyrektywy, za zgodą partnerów społecznych. Dlatego nie zgadzamy się z większością Parlamentu Europejskiego w sprawie włączenia kwestii elastyczności do ustępu 6.
na piśmie. - (IT) Panie przewodniczący, panie i panowie! Chciałbym potwierdzić swój głos w głosowaniu nad rezolucją w sprawie Konwencji o pracy na morzu z 2006 roku (procedury dotyczące dialogu społecznego).
W pełni popieram porozumienie zawarte między pracodawcami i pracownikami w sprawie niektórych aspektów warunków pracy w sektorze żeglugi morskiej, ponieważ zachowuje ono właściwą równowagę między koniecznością poprawy warunków pracy a potrzebą ochrony bezpieczeństwa i higieny pracy marynarzy. Ponadto jestem przekonany, że należy określić i egzekwować globalne minimalne normy dotyczące zatrudnienia oraz bezpieczeństwa i higieny pracy dla marynarzy pracujących na morzu lub na pokładach statków pełnomorskich. I na koniec - jestem zadowolony z roli, jaką odegrali pracodawcy i pracownicy w poprawie warunków bezpieczeństwa i higieny pracy dla zatrudnionych.
Głosowałem za przyjęciem przedmiotowego sprawozdania. Obecnie - bardziej niż kiedykolwiek - zdajemy sobie sprawę ze znaczenia roli, jaką może odgrywać organ w rodzaju Rady Praw Człowieka (HRC). Podejmowane dotychczas działania należy wspierać i należy również docenić aktywną rolę, jaką odgrywa UE w HRC pomimo niewątpliwych ograniczeń wynikających z nieobecności Stanów Zjednoczonych; w wyniku tej nieobecności UE często stawiana jest rzeczywiście w pozycji strony odosobnionej. Nie powinno to jednak stanowić usprawiedliwienia dla UE, która jest obowiązana do budowania jednolitego, spójnego przywództwa przezwyciężającego przeciwstawne bloki geograficzne, które często są w niej widoczne.
Zatem nadal pozostaje jeszcze wiele do zrobienia na rzecz zwiększenia wiarygodności i autorytetu HRC oraz pozbawienia niektórych rządów możliwości dalszego unikania swoich obowiązków w sferze międzynarodowej. Dlatego gorąco popieram przeprowadzenie nowej analizy w celu dokonania oceny i chciałbym potwierdzić to, że wzmocnienie HRC jest ważnym etapem na drodze do cywilizacji, którą UE zawsze wspierała i wspiera.
Głosowałem za przyjęciem sprawozdania pani poseł Andrikienw sprawie przyszłości Rady Praw Człowieka ONZ, ponieważ uważam, że UE potrzebuje długoterminowej strategii dotyczącej działalności tej instytucji, która musi stać się głównym światowym forum praw człowieka. Uważam, że państwa członkowskie UE muszą wykazywać większą jedność i skuteczność w promowaniu niektórych wspólnych stanowisk UE w sprawie praw człowieka.
UE musi stać się światowym liderem i inicjować strategie służące ochronie praw człowieka. Należy zwracać większą uwagę na promowanie takich praw człowieka, jak prawa ekonomiczne, socjalne i kulturowe, ponieważ bieda, zacofanie oraz niski poziom wykształcenia i kultury ludności wywołuje negatywny efekt mnożnikowy.
W celu uzyskania znacznie szerszego poparcia dla swoich stanowisk UE musi tworzyć mechanizmy budowania koalicji i rozpocząć organizowanie systematycznych spotkań poświęconych wybranym kwestiom, z udziałem wszystkich państw demokratycznych na innych kontynentach. Jest też sprawą żywotną dla poszczególnych państw, aby wysyłały one na fora międzynarodowe specjalistów posiadających rzeczywistą wiedzę fachową - sprawa ta w sprawozdaniu pani poseł Andrikienjest niezmiennie rekomendowana i dokładnie uzasadniona.
na piśmie. - (NL) Głosowałem za odrzuceniem przedmiotowego sprawozdania, ponieważ nie można powiedzieć - choćby nie wiem jak wysilać swoją wyobraźnię - że Rada Praw Człowieka ONZ jest instytucją posiadającą rzeczywistą legitymację. W mojej ocenie niedopuszczalne jest, aby kraje takie jak Kuba, Arabia Saudyjska, Egipt, Pakistan, Jordania, obok wielu reżimów afrykańskich, podejmowały rezolucje potępiające stan praw człowieka w innych krajach. Sytuacja dysydentów politycznych czy religijnych w tych krajach całkowicie ośmiesza tę instytucję.
Głosowałem za przyjęciem przedmiotowego projektu rezolucji Parlamentu Europejskiego, ponieważ poszanowanie, propagowanie i zachowanie powszechności praw człowieka stanowią integralną część dorobku prawnego Unii Europejskiej i jest to jedna z podstawowych zasad UE. Głosowałem tak również z tego powodu, że Organizacja Narodów Zjednoczonych i UNHRC to jedne z najbardziej odpowiednich organizacji, aby zajmować się w sposób kompleksowy kwestiami praw człowieka i problemami humanitarnymi. Uważam, że prawa człowieka i demokracja to kluczowe elementy w stosunkach zewnętrznych UE i w jej polityce zewnętrznej.
na piśmie. - Panie przewodniczący! Z pełnym przekonaniem głosowałam za przyjęciem sprawozdania pani poseł Andrikiendotyczącego Rady Praw Człowieka ONZ, z uwagi na to, że ta agencja posiada daleko większą wiarygodność niż jej poprzedniczka, czyli Komisja Praw Człowieka ONZ. Komisja ta była powszechnie dyskredytowana ze względu na kilka krajów członkowskich, które miały bardzo wątpliwą przeszłość w zakresie praw człowieka.
Systematyczna kontrola sytuacji w zakresie praw człowieka w państwach członkowskich to kluczowy czynnik lepszej pozycji Rady. Będzie to szczególnie ważne w następnej turze kontroli, która obejmie Rosję, Kubę, Arabię Saudyjską i Chiny.
Pożądane są również te zapisy sprawozdania, których celem jest ocena koordynacji tych kwestii między państwami członkowskimi UE. Ma to zasadnicze znaczenie dla UE jako organizacji, która uznaje prawa człowieka za kluczowy element swojej misji, współpracuje z wielonarodowymi partnerami, np. ONZ, o podobnych dążeniach do urzeczywistniania szerszej współpracy. Współpraca jest istotna w tym celu, aby prawa człowieka nie były już dłużej kwestią poboczną jako cel polityki zagranicznej ze względów handlowych czy strategicznych.
Przedmiotowe sprawozdanie ujawnia niezadowolenie Parlamentu Europejskiego z działalności Rady Praw Człowieka ONZ (UNHRC), ponieważ państwa członkowskie UE znajdują się w "liczebnej mniejszości”, co z punktu widzenia UE "poważnie utrudnia możliwości UE wpływania na plan prac UNHRC” i zapewnienia UE pożądanej roli "wiodącej siły”.
Podstawą tej wzniosłej wizji jest niedopuszczalna próba narzucania UE jako modelu w zakresie praw człowieka, zwłaszcza w sytuacji, gdy fakty wykazują hipokryzję jej polityki w dziedzinie praw człowieka; pokazuje to wyraźnie współwina UE w sprawie Izraela - patrz jej wstrzymanie się od głosu w odniesieniu do rezolucji UNHRC w sprawie Palestyny.
Sprawozdanie pełne jest sprzeczności, np. wtedy, gdy się w nim "ubolewa nad podziałem UNHRC na bloki regionalne”, chociaż w tym samym czasie stwierdza się tam popieranie przez UE istnienia "skoordynowanej wspólnej płaszczyzny w ramach UNHRC”. Czyż nie jest to również polityka bloków, czy może polityka bloków jest zła wyłącznie wtedy, gdy nie działa na korzyść UE?
Wbrew stanowisku PE, nie uważamy za "godne ubolewania” tego, że Stany Zjednoczone nie są reprezentowane w UNHRC - po pierwsze, ze względu na stałe naruszanie praw człowieka i prawa międzynarodowego przez ten kraj i także dlatego, że nie wystawił on swojej kandydatury w obawie przed wstydem, gdy nie zostanie wybrany. Zrozumiałe jest z jakich względów...
na piśmie. - (SV) Sprawozdanie zawiera zaskakującą liczbę błyskotliwych stwierdzeń, zważywszy, że pochodzi z Komisji Spraw Zagranicznych. Na przykład zaprezentowano pogląd, że pozytywnym zjawiskiem jest coraz częstsze zabieranie przez państwa członkowskie UE głosu w debatach i niepozwalanie, by prezydencja UE mówiła w imieniu wszystkich krajów. Stwierdzenia tego rodzaju zdarzają się rzadko, zatem przyjmuję je z zadowoleniem.
Elementów pozytywnych jest niestety w sprawozdaniu bardzo mało. Jedno ze sformułowań budzących największy sprzeciw występuje w motywie H, gdzie się narzeka na "ciągłe dążenie państw członkowskich do niezależnego działania na forum ONZ”. "Jedno państwo, jeden głos” to w końcu jeden z kamieni węgielnych Organizacji Narodów Zjednoczonych. Komisja Spraw Zagranicznych ubolewa również nad rosnącym podziałem UNHRC na bloki regionalne. Paradoksalnie jednak, istnienie niektórych bloków regionalnych - na przykład UE - wydaje się być pożądane.
Parlament Europejski nie jest, nie może, ani nie powinien być gwarantem nienaruszalności praw człowieka na świecie. W szczególności widać to na przykładzie wypowiedzi członków tej Izby na temat osób homoseksualnych. Mimo że istota przedmiotowego sprawozdania jest zapewne słuszna, głosowałem dzisiaj za jego odrzuceniem.
UE utrzymuje, że uznaje prawa człowieka i demokrację za kluczowe elementy unijnych stosunków zewnętrznych. Ta Izba wzywa UE do zwracania uwagi na wiarygodność w zakresie praw człowieka podczas procesu ratyfikowania umów. Jednak własna wiarygodność UE już "przeniosła się na tamten świat”: przyczyniły się do tego takie fakty, jak obecność w Europie CIA, niepodjęcie działań w sprawie amerykańskich więzień, w których stosuje się tortury oraz lawirowanie w sferze prawa międzynarodowego - na przykład w odniesieniu do kryzysu w Kosowie.
Jak wspólnota, która rzekomo przywiązuje tak ogromną wagę do demokracji, może odrzucać wyniki referendum, ponawiać głosowania do czasu osiągnięcia pożądanego wyniku i karać państwa członkowskie za wyniki wyborów? Jeżeli UE rzeczywiście chodziłoby o poszanowanie tak często przywoływanej wspólnoty wartości, już dawno temu musiałaby zerwać negocjacje w sprawie przystąpienia Turcji - a najpóźniej w momencie, gdy ta ostatnia zaprezentowała propagandę podżegającą do wojny. Zamiast podejmowania rzeczywistych działań na rzecz praw człowieka i ludzi oraz wartości wspólnych, obecnie UE ewidentnie wyrzuca około 15 milionów euro rocznie na niepotrzebną europejską Agencję Praw Podstawowych (FRA).
na piśmie. - Głosowałem za przyjęciem sprawozdania dotyczącego działań Rady Praw Człowieka ONZ, ponieważ uznając zarówno niekwestionowane osiągnięcia, jak i wysiłki, które przyczyniły się do wzrostu wiarygodności i poziomu ochrony praw człowieka, zdecydowanie uważam, że działalność tego organu można również usprawnić w przyszłości.
Jednocześnie uważam, że Unia Europejska musi nadal odgrywać aktywną, liczącą się rolę w tworzeniu i funkcjonowaniu Rady ONZ.
Doceniam też fakt, że w sprawozdaniu znalazło się wezwanie skierowane do Unii Europejskiej, by ponownie potwierdziła zasady powszechności, niepodzielności i niezależności praw człowieka i by ich energicznie broniła.
Jeżeli Organizacja Narodów Zjednoczonych oraz związane z nią rozmaite agencje i organizacje mają być - ze swej natury - "zwierciadłem świata”, jest rzeczą naturalną, że obraz w nim odbity nie jest taki, jak byśmy sobie tego życzyli czy taki, jaki pragnęlibyśmy zbudować. Te okoliczności są konieczne w przypadku debaty na temat Rady Praw Człowieka Organizacji Narodów Zjednoczonych.
Jest do przewidzenia, że uzyska się dziwaczny wynik, jeżeli prowadzi się debatę i podejmuje decyzję w drodze głosowania w sprawie praw człowieka w świecie, w którym są państwa niezwracające żadnej uwagi na tego rodzaju prawa. Nie jest to tylko kwestia legitymacji formalnej. To przede wszystkim kwestia języka. Czy można przyjąć, że istnieją jakieś wspólne normy oceny przestrzegania praw człowieka rządów takich krajów jak Libia czy Zimbabwe i dla rządów państw demokratycznych, które odpowiadają przed swoimi narodami. Oczywiście, że takich norm nie ma. Jednakże dyplomacja istnieje właśnie po to, żeby ułatwiać dialog między stronami posługującymi się różnymi językami. Nie jest bowiem potrzebna mediacja między równymi sobie.
Tak więc należy stymulować i wspierać politykę tworzenia miejsc do prowadzenia dialogu. W przeciwnym razie uważam, że nie możemy, ani nie powinniśmy mieć jako normę dla naszych wartości czegoś, o czym decyduje się w takim kontekście.
na piśmie. - (IT) Panie przewodniczący, panie i panowie! Głosowałem za przyjęciem sprawozdania pani poseł Andrikiendotyczącego działań Rady Praw Człowieka ONZ, w tym roli UE. Pozycja Europy w tej Radzie ma zasadnicze znaczenie.
Rzeczywiście, UE która uznaje prawa człowieka i demokrację za kluczowe elementy unijnych stosunków zewnętrznych (przede wszystkim w działaniach podejmowanych w ramach międzynarodowych organizacji praw człowieka) zaangażowała się od początku w aktywną i widoczną rolę w procesie powoływania do życia i funkcjonowania Rady Praw Człowieka, by stać na straży najwyższych norm w zakresie praw człowieka, poprzez finansowanie lub współfinansowanie przygotowywania tekstów wyznaczających te normy.
Dlatego z zadowoleniem przyjmuję wniosek pani poseł Andrikienė, dzięki któremu zostaną poddane analizie środki, jakie UE może przyjąć w celu zwiększenia swojego oddziaływania w Radzie Praw Człowieka, a przez to - nadać nowy impet Radzie, by stała się skuteczniej funkcjonującym organem.
na piśmie. - (PL) Zgromadzenie Ogólne ONZ dnia 15 marca 2006 roku przyjęło rezolucję, na mocy której Komisję Praw Człowieka ONZ zastąpiono Radą Praw Człowieka, organem pomocniczym o charakterze międzynarodowym na rzecz wspierania i ochrony praw człowieka.
Zmianie nazwy towarzyszyło wprowadzenie nowych mechanizmów i procedur, które zwiększyły potencjał Rady Praw Człowieka.
Celem sprawozdania jest ocena osiągnięć Rady, porównanie pokładanych w niej oczekiwań z wykonanymi zadaniami. Ponadto celem sprawozdania jest wskazanie możliwych ulepszeń w funkcjonowaniu Rady.
Nie można zapominać, że demokracja i prawa człowieka są podstawami funkcjonowania Unii Europejskiej na arenie międzynarodowej. Unia wyznaczyła sobie bardzo widoczną rolę, działa w międzynarodowych organach do spraw praw człowieka, była aktywna przy powoływaniu Rady Praw Człowieka, jest współautorem tekstów, takich jak konwencje czy rezolucje, wyznaczających normy ochrony praw człowieka.
Niestety w wielu przypadkach Unii brakuje zdolności i szybkości przewidywania (to przede wszystkim z powodu czasochłonnych niekiedy procedur opracowywania wspólnego stanowiska) oraz przywództwa w inicjatywach walki o prawa człowieka.
na piśmie. - Wraz z moimi brytyjskimi kolegami posłami konserwatystami popieram działalność ONZ i Rady Praw Człowieka ONZ. Wierzymy, że w celu zapewnienia poprawy stanu praw człowieka na świecie konieczna jest dalsza reforma Rady.
Przyznajemy, że działanie państw członkowskich UE na rzecz uzgadniania stanowisk w Radzie jedynie podkreśla znaczenie podejmowanej przez nie ochrony ich własnych krajowych interesów i stanowisk.
Nasze poparcie dla przedmiotowego sprawozdania nie oznacza poparcia dla ustępu 56, w którym nawołuje się do stosowania rezolucji ONZ wzywającej do moratorium na wykonywanie kary śmierci. Dla każdego posła konserwatysty kara śmierci jest sprawą sumienia.
Głosuję za przyjęciem przedmiotowego sprawozdania. Zbliżanie się kolejnego spotkania z wyborcami wymaga, aby głosujący obywatele dysponowali wszelkimi narzędziami, jakie im są potrzebne, by uzyskać dostęp do dokumentów Parlamentu Europejskiego. W okresie, w którym prosi się wyborców o udzielenie kredytu zaufania tym instytucjom, musimy równocześnie pracować nad usuwaniem wszelkich przeszkód, które nadal istnieją w zakresie przejrzystości i dostępności.
Uważam, że z tego względu głosujący obywatele powinni również mieć możliwość sprawdzenia aktywności, uczestnictwa i obecności posłów do PE w toku prac Parlamentu, w postaci liczb bezwzględnych, względnych i w procentach oraz że powinny zostać także podjęte działania ułatwiające dostęp do danych dotyczących świadczeń i wydatków poselskich. Kończąc wyrażam nadzieję, że wszystko to uda się osiągnąć do końca obecnej kadencji Parlamentu.
Prawo posiadania dostępu do dokumentów Parlamentu, Rady i Komisji to prawo podstawowe, które posiadają wszyscy obywatele i rezydenci Unii Europejskiej (zgodnie z artykułami 254 i 255 Traktatu UE).
Chciałbym jednak zwrócić uwagę na jeden aspekt. Uważam, że opublikowanie dokumentów roboczych instytucji europejskich to zaledwie pierwszy krok, ponieważ większość obywateli Europy nie zna procedur przez nas stosowanych i nie będzie wiedzieć, jak znaleźć potrzebne informacje. Zgadzam się w tym względzie z moim kolegą posłem, który proponuje utworzenie jednego europejskiego portalu dostępu do wszystkich dokumentów, posiadającego strukturę łatwą do opanowania. Portal ten powinien prezentować informacje w sposób dostępny, uproszczony, by obywatele europejscy mogli bez żadnego problemu z niego korzystać. Z pewnością podobne rozwiązania techniczne już istnieją i mam nadzieję, że znajdą się zasoby finansowe na wdrożenie tego portalu.
Głosowałem jednak przeciw przyjęciu przedmiotowego sprawozdania, ponieważ niektóre elementy proponowane przez mojego kolegę posła są nie do przyjęcia, chociaż ogólna struktura sprawozdania jest właściwa.
na piśmie. - (NL) Jako że opowiadam się za maksymalną jawnością we wszystkich instytucjach UE, z pełnym przekonaniem głosowałem za przyjęciem przedmiotowego sprawozdania. Dobrze się stało, że różne instytucje europejskie otrzymały surową reprymendę. Rada Europejska podejmuje poważne decyzje polityczne oraz omawia bardzo ważne i kontrowersyjne kwestie. A więc jest to przykre i nie do przyjęcia, by w trakcie procesu podejmowania decyzji ta Rada miała nie ujawniać dokładnych stanowisk różnych delegacji krajowych. Jednakże Parlament także powinien uporządkować własne podwórko i zapewniać maksimum jawności pod każdym względem.
na piśmie. - (NL) Wyjaśnienie sposobu głosowania w imieniu delegacji CDA w Parlamencie w odniesieniu do sprawozdania pana posła Cappato w sprawie dostępu do dokumentów.
W dniu dzisiejszym delegacja CDA w Parlamencie Europejskim wstrzymała się od głosu w odniesieniu do sprawozdania dotyczącego dostępu do dokumentów. Stało się tak nie dlatego, że mamy problem z przejrzystością. Jesteśmy zwolennikami przejrzystości i demokratycznej kontroli. Nie na darmo była posłanka do PE, pani Maij-Weggen, asystowała przy narodzinach prawodawstwa wspólnotowego w tym obszarze.
Wstrzymaliśmy się od głosu dlatego, że sprawozdanie pana posła Cappato zawiera za dużo nieścisłości, przypadków niewłaściwego ujmowania zagadnień oraz zbytnich uproszczeń. Na przykład w naszej ocenie należy zapewnić jawność dokumentów Rady; istnieje jednak wyraźne rozróżnienie między dokumentami przeznaczonymi na potrzeby procedur legislacyjnych i na potrzeby innych procedur. Natomiast sprawozdawca nie przeprowadza żadnego rozróżnienia między tymi procedurami. Nasz niepokój budzi również poważne obciążenie administracyjne, jakie wynikłoby z realizacji zaleceń zawartych w sprawozdaniu pana posła Cappato.
Nie mogliśmy zaakceptować przedmiotowego sprawozdania ze względu na nieścisłości i mętne stwierdzenia. Ostatecznie wstrzymaliśmy się od głosu, ponieważ popieramy zasadę przejrzystości i demokratycznej kontroli.
na piśmie. - (NL) Z pełnym przekonaniem głosowałem za przyjęciem przedmiotowego sprawozdania. Tym razem nie będzie bolało. Podczas gdy musimy uznać słuszność krytyki niektórych instytucji europejskich, chcę poczynić pewne spostrzeżenie. Biorąc pod uwagę fakt, iż Rada Europejska trzyma ster i podejmuje ostateczne decyzje polityczne w bardzo ważnych i kontrowersyjnych kwestiach, jest nie do przyjęcia, by w trakcie procesu podejmowania decyzji ta Rada miała nie podawać do wiadomości publicznej stanowisk delegacji krajowych. Prawdą jest również to, że Parlament powinien uporządkować własne podwórko i że powinien zapewniać maksimum jawności pod każdym względem, zanim zmiesza kogoś z błotem.
na piśmie. - Przedmiotowy wniosek z własnej inicjatywy złożony przez pana posła Marco Cappato zawiera żądanie, by Parlament zatwierdził sprawozdanie w sprawie wdrożenia rozporządzenia 1049/2001 w sprawie publicznego dostępu do dokumentów Parlamentu, Komisji i Rady w przypadku, gdy chodzi o dokumenty wykorzystywane przez te organy w toku wykonywania przez nie ich uprawnień prawodawczych.
Chociaż w pełni popieram cel polegający na zwiększeniu przejrzystości w instytucjach europejskich, to są jednak w tym rozporządzeniu trzy główne punkty, które - jak sądzę - wymagają dalszego badania.
1) Ochrona poufności na styku klient-prawnik nie jest wystarczająca, jak wynika z wyroku w sprawie Turco wspomnianego w pierwszych ustępach, a wezwanie do jego stosowania nie może zostać poparte.
2) Poszczególne procesy, w toku których rządy krajowe podejmują decyzje, również mogą być narażone na szwank w wyniku zniesienia zgody wymaganej w celu zezwolenia na publikację dokumentów przekazywanych do instytucji UE, oraz
3) Te ogólnounijne zalecenia nie uwzględniają różnego podejścia do kwestii swobody informacji w poszczególnych państwach członkowskich.
Pewien poziom poufności jest konieczny w celu zapewnienia pełnych i szczerych dyskusji politycznych między grupami politycznymi, a nagłaśnianie tych opinii może zrobić więcej szkody niż pożytku. Perspektywa prowadzenia powściągliwej wymiany poglądów w miejsce żywej debaty nie wróży dobrze naszym instytucjom demokratycznym.
Dla każdego, kto zaznajomił się z nieprzeniknionymi tajemnicami Komisji Europejskiej, Parlamentu Europejskiego i Rady Europejskiej, nie ulega wątpliwości, że dla przeciętnego obywatela ubieganie się o dostęp do informacji na temat instytucji Unii Europejskiej to nadal wyprawa pełna pułapek. Dzieje się tak z wielu powodów.
Rzeczywiście, jest to w równym stopniu kwestia ogromnej liczby wydawanych dokumentów i niezliczonych form, w jakich są one publikowane (sprawozdania, opinie, rezolucje, dyrektywy, rozporządzenia itp.), co i braku upraszczania i klarowności rejestrów w instytucjach oraz witryn internetowych, a także braku przejrzystości i przekazywania informacji.
Przedmiotowe sprawozdanie zawiera słuszną propozycję rozwiązania tego rodzaju problemów poprzez zapewnienie większej przejrzystości instytucji europejskich.
Rzeczywiście, jest to część szerszego zagadnienia, jakim jest zwiększenie roli obywateli Unii w kształtowaniu sposobu, w jaki Unia funkcjonuje i postrzega poszczególne sprawy. Obywatele Europy nie chcą być systematycznie wykluczani z procesu podejmowania decyzji, które mają bezpośredni wpływ na ich codzienne życie i w przypadku których nie mają prawa do kontroli i wyrażania sprzeciwu. W tych rzadkich sytuacjach, kiedy ich głosy wybrzmiały w referendum, obywatele podważali decyzje swoich przywódców i brukselską biurokrację, która jest ślepa, głucha i która nie reaguje na ich potrzeby i niedostatki.
Zwiększenie przejrzystości instytucji europejskich to pierwszy krok na drodze do nowej Europy - Europy obywateli i Europy suwerennych narodów.
Głosowałem za przyjęciem rocznych sprawozdań w sprawie uproszczonego dostępu do dokumentów instytucji UE.
Nie ma wątpliwości, że dostęp do różnych dokumentów Parlamentu Europejskiego, Rady i Komisji powinien być łatwiejszy. Nie wolno dać odczuć obywatelom Unii Europejskiej, że są wykluczeni z działań i głosowań instytucji UE, Ponadto mają oni prawo do informacji na temat wszystkiego, co tylko możliwe.
Należy jednak sprawdzić, czy publikacji dokumentów nie należałoby ewentualnie ograniczyć w celu niedopuszczenia do utraty przez ludzi ogólnego obrazu. Po pierwsze, nikt nie pragnie nadmiaru danych i po drugie, nadal musi być respektowana zasada prywatności pracowników, ponieważ tak zwykle jest, że ze względów ochrony danych istnieje wcale niemała ilość szczegółowych informacji, które nie są powszechnie dostępne nawet dla innych instytucji, w tym instytucji krajowych.
Panie przewodniczący, panie i panowie! Głosowałem za przyjęciem wniosku złożonego przez pana posła Cappato w sprawie publicznego dostępu do dokumentów Parlamentu Europejskiego, Rady i Komisji.
Dla Unii Europejskiej jest sprawą zasadniczej wagi, żeby obywatele mieli poczucie, że instytucje wspólnotowe są blisko nich. Można to osiągnąć wyłącznie poprzez zapewnienie publicznego dostępu do dokumentów tych trzech instytucji. Dlatego w pełni zgadzam się z panem posłem sprawozdawcą, gdy stwierdza on, że musimy apelować do instytucji UE i państw członkowskich o propagowanie wspólnej kultury przejrzystości administracyjnej, opartej na zasadach wymienionych w art. 41 Karty praw podstawowych Unii Europejskiej, orzecznictwie Trybunału Sprawiedliwości Wspólnot Europejskich oraz na najlepszych praktykach państw członkowskich.
Wreszcie, popieram inicjatywę pana posła Cappato, ponieważ uważam, że w celu poprawy i przyśpieszenia procesów integracyjnych należy traktować sprawę informowania opinii publicznej za sprawę najwyższej wagi w świetle problemów związanych ze stałą nieobecnością włoskich posłów do PE w tej Izbie.
na piśmie. - Zgodnie z Traktatem o Unii Europejskiej Unia stawia na pierwszym miejscu koncepcję przejrzystości oraz tworzenie jeszcze bliższych związków między narodami Europy, w których decyzje są podejmowane tak otwarcie, jak to tylko możliwe, i możliwie najbliżej obywatela. Przejrzystość pozwala obywatelom na bliższe uczestnictwo w procesie podejmowania decyzji i gwarantuje, że administracja cieszy się większą prawowitością, jest bardziej skuteczna i odpowiedzialna względem obywateli w systemie demokratycznym.
Wyrok Europejskiego Trybunału Sprawiedliwości w sprawie Turco ma donośne konsekwencje w zakresie przejrzystości i dostępu do dokumentów instytucji europejskich związanych z zagadnieniami legislacyjnymi.
Wyrok ten potwierdza, iż zasada, o której mowa, powinna być stosowana priorytetowo i odnosi się do wszystkich instytucji wspólnotowych, a (co bardzo ważne) możliwość odstępstwa od niej należy interpretować w sposób zawężający i każdorazowo wyważać względem nadrzędnego interesu publicznego, jakim jest jawność. Jawność zwiększa zaufanie do instytucji poprzez możliwość prowadzenia publicznej debaty.
ETS stwierdził, iż w tym przypadku odmowy dostępu do dokumentów nie można uzasadnić ogólną potrzebą objęcia poufnością opinii prawnych dotyczących zagadnień legislacyjnych.
Odrzuciłem przedmiotowe sprawozdanie. Żądania, jakie są w nim stawiane, znacznie wykraczają poza moje pojmowanie pojęcia przejrzystości. Uważam nawet, że publikowanie list obecności posłów do PE i wykazów głosowań - bez zapewnienia dodatkowych obszernych wyjaśnień - jest niebezpieczne. W moim przypadku wskaźnik obecności jest wysoki, w związku z czym jestem poza wszelkim podejrzeniami. Należy też zachować ochronę prawną posłów jako osób. Na początek, zanim Europa zacznie zmuszać PE do ujawniania wszelkich możliwych danych, mogłaby zwiększyć przejrzystość, publikując materiały z ogólnodostępnych posiedzeń Rady i Komisji. Ponadto należy zapewnić poufność trudnych faz negocjacji między instytucjami.
na piśmie. - (SK) Opierając się na doświadczeniach państw członkowskich, UE zaczęła uznawać rzeczywiste "prawo dostępu do dokumentów” i "prawo do informacji” wynikające z zasad demokracji, przejrzystości, interesu publicznego i jawności.
W Parlamencie Europejskim panuje przekonanie, że dostęp zwykłych obywateli do informacji na temat instytucji europejskich wiąże się z problemami wynikającymi z braku skutecznej międzyinstytucjonalnej polityki w zakresie przejrzystości oraz braku przystępnego dla obywatela sposobu przekazywania informacji.
Dążąc do uzyskania większej przejrzystości, instytucje UE powinny przestrzegać zasady wielojęzyczności. W 2008 roku przedstawiłam deklarację pisemną Parlamentu Europejskiego w tej kwestii. W swojej działalności UE posługuje się wszystkimi językami narodowymi, a nie tylko jednym językiem lub zestawem języków, które sobie wybierze i które mogą być nieznane znacznej części jej obywateli.
Tłumaczenia dokumentów legislacyjnych, politycznych i administracyjnych umożliwiają UE wywiązywanie się z ciążących na niej obowiązków prawnych. Równocześnie system wielojęzyczności pomaga zwiększać przejrzystość, zasadność i skuteczność działań Unii. Wspiera on ponadto właściwe przygotowania do wyborów do Parlamentu Europejskiego, które odbędą się w czerwcu 2009 roku.
Niniejszym apeluję do instytucji UE o dopilnowanie, aby w budżecie UE na 2009 rok uwzględnić rezerwę środków koniecznych do sfinansowania braków w obsadzie stanowisk tłumaczy urzędowych w instytucjach UE; PE apeluje do instytucji UE o bezzwłoczne zapewnienie tłumaczenia wszystkich dokumentów legislacyjnych, politycznych i administracyjnych w tej kadencji parlamentarnej na wszystkie języki urzędowe UE w celu umożliwienia obywatelem śledzenia na bieżąco prac politycznych prowadzonych przez wszystkie te instytucje.
(DE) Panie przewodniczący! Jestem panu zobowiązany za udzielenie mi głosu. Za pozwoleniem pana oraz moich koleżanek i kolegów posłów chciałbym przedstawić dwie uwagi - pierwsza dotyczy rezolucji poddanej pod głosowanie, druga jest osobistym oświadczenie dotyczącym posła do tej Izby.
W przedmiocie rezolucji chcę powiedzieć, że moja grupa omawiała tę kwestię wczoraj wieczorem. Dyskusja była bardzo pogłębiona i bardzo emocjonalna, ale także bardzo wnikliwa. Sądzę że dziś rano, kiedy przygotowujemy się do głosowania, jesteśmy wszyscy wstrząśnięci tym, co powiedział nam właśnie pan poseł Wurtz. Kiedy następuje eskalacja zbrojnych działań wojennych do tego stopnia, że instytucje międzynarodowe nie są już bezpieczne, sytuacja staje się niezwykle poważna. W tym przypadku należy wystosować apel, w szczególności do Izraela, o poszanowanie organów wspólnoty międzynarodowej, ponieważ nieuczynienie tego wystawia na ryzyko instytucje humanitarne, co jest z pewnością niezgodne z prawem międzynarodowym.
Postanowiliśmy ostatecznie poprzeć przedmiotową rezolucję, gdyż - jak wynika z wczorajszej długiej dyskusji - uważamy za słuszne i istotne, żeby przyjąć ją właśnie teraz, a także sądzimy, że jest konieczne, aby Parlament Europejski jako instytucja wysyłał takie sygnały. Jednakże jedno jest raczej pewne, a mianowicie, że gdy nasila się przemoc w takim stopniu, że nie oszczędza się nawet szkół i przedszkoli, to nie jest to sprawa do wyrażania ubolewań, ale do potępienia w najostrzejszych słowach. Choć tego właśnie nie zawiera treść przedmiotowej rezolucji,
chcemy to tutaj podkreślić, ponieważ uważamy, że odzwierciedla to odczucia wielu innych posłów i posłanek, w tym także członków innych grup.
Proszę mi teraz pozwolić powiedzieć kilka słów na temat kolegi posła, który podczas swojej kariery politycznej przyczynił się szczególnie do sprawy pokoju na świecie i w Unii Europejskiej. Dziś jest ostatnie posiedzenie plenarne, w którym uczestniczy mój kolega pan poseł Rocard. Dla nas, posłów do Parlamentu Europejskiego z Grupy Socjalistów, ale sądzę, że także dla nas wszystkich...
Serdecznie dziękuję, panie pośle Schulz. Ponieważ nie mogłem wziąć udziału we wczorajszym przyjęciu ze względu na wizytę przewodniczącego Rady, pana premiera Czech Mirka Topolánka, pragnę się teraz zwrócić do pana posła Rocarda. Panie pośle Rocard! Chciałbym zapewnić pana o mojej przyjaźni i głębokim szacunku oraz życzyć panu szczęścia i powodzenia we wszystkich pana dalszych planach. Mam nadzieję, że będziemy się nadal często widywać, pragnę także podziękować za pana wielki wkład w europejską integrację. Szczerze panu dziękuję, panie pośle Rocard!
(DE) Panie przewodniczący! W uzgodnieniu z moja grupą, a także z innymi grupami, pragnę zaproponować następującą poprawkę:
"szczególną odpowiedzialność” słowami "ważną rolę”, tak aby ustęp otrzymał brzmienie: "co zakłada ważną rolę Egiptu”.
Panie i panowie! Pragnę poinformować państwa, że jako przewodniczący Euro-śródziemnomorskiego Zgromadzenia Parlamentarnego (EMPA), postaram się wnieść na Prezydium EMPA rezolucję podobną do właśnie przyjętej przez tę Izbę.
autor. - Panie Przewodniczący! Prześladowanie laureatki Nagrody Nobla, pani Shirin Ebadi, to tylko jeden z wielu przykładów prześladowań mających obecnie miejsce w Iranie, które nie powinno nas dziwić, jeśli wziąć pod uwagę zaślepienie anachronicznie teokratycznych władców tego kraju.
Nie powinno nas także dziwić to, że reżim w Iranie wcale nie zwróci uwagi na tę rezolucję. Będą się z niej śmiali i wrzucą ją do kosza, potraktują ją z nią tak jak wszystkie dotychczasowe rezolucje tego Parlamentu. A kto ich może za to obwiniać? Wiedzą, że nasze rezolucje to tylko słowa, a nie czyny, i w ich ocenie nie są one warte papieru, na którym zostały zapisane.
Jeżeli rzeczywiście chcemy działać na rzecz zmian w Iranie, za naszymi słowami muszą iść czyny. Przykładowo, możemy usunąć PMOI z naszej listy terrorystów albo zaprzestać realizacji lukratywnych kontraktów zawartych między państwami członkowskimi i krajami kandydującymi do członkostwa w UE a Iranem. Jeżeli podejmiemy takie działania, możemy być pewni, że władze w Teheranie potraktują nas poważnie i zastanowią się dwa razy, zanim zaczną kontynuować prześladowania swoich dążących do demokracji obywateli.
A zatem wydaje mi się, że w uzupełnieniu tego projektu rezolucji powinniśmy byli skierować drugi projekt, wzywając rządy niektórych państw członkowskich UE, takich jak Zjednoczone Królestwo i Francja, i krajów ubiegających się o członkostwo, na przykład Turcji, do rezygnacji z obłudnego stanowiska wobec Iranu i zastanowienia się nad podjęciem realnych działań przeciwko niemu niezwłocznie i skutecznie.
autorka. - Panie przewodniczący! Historia Shirin Ebadi, prawniczki i laureatki Nagrody Nobla, pierwszej muzułmanki i pierwszej Iranki, która otrzymała tę nagrodę, jest być może dobrze znana większości z nas tu dziś obecnych. Była ona pierwszą kobietą sędzią w swoim kraju, ale została zmuszona do ustąpienia ze stanowiska w związku z rewolucją irańską.
Broniła ona praw irańskich kobiet i dzieci, walcząc o zmianę przepisów dotyczących rozwodów i spadków w Iranie. Stawała w obronie mniejszości religijnych oraz ich praw, a w ostatnim czasie broniła siedmiu wyznawców wiary Bahá'í, którzy zostali zbiorowo aresztowani i którym grozi prześladowanie, tak jak wielu innym wyznawcom tej wiary w Iranie. Ale to jej praca w dziedzinie praw człowieka oraz odwaga i determinacja zjednały dla niej szacunek nas wszystkich w tej Izbie.
To ona, wraz z innymi działaczami na rzecz praw człowieka, odważnie założyła Centrum Obrony Praw Człowieka w Teheranie, którego celem było informowanie o naruszeniach praw człowieka w Iranie, reprezentowanie więźniów politycznych i pomoc dla ich rodzin. Jednakże od samego początku, władze próbowały zamknąć biuro Centrum. Osobom, które tam pracują, grożono, były one więzione i zastraszane. Samej Shirin Ebadi grożono wielokrotnie śmiercią, a społeczność międzynarodowa wyraża od pewnego czasu niepokój o jej bezpieczeństwo. Potem, tuż przed Bożym Narodzeniem, właśnie w chwili, gdy osoby obecne w Centrum miały obchodzić 60. rocznicę Powszechnej Deklaracji Praw Człowieka, irańscy funkcjonariusze bezpieczeństwa zamknęli centrum.
Centrum musi niezwłocznie zostać otwarte ponownie. Musimy wywierać nacisk na Komisję, Wysokiego Przedstawiciela, czeską prezydencję i nasze własne państwa członkowskie, aby podjęły tę sprawę i dopilnowały jego ponownego otwarcia.
Trudno nam, zasiadającym tutaj w tej Izbie, w pełni uświadomić sobie waleczność, odwagę i siłę, potrzebne działaczom na rzecz praw człowieka, takim jak Shirin Ebadi, do funkcjonowania w Iranie i mierzenia się z dyktaturą. Jednakże praca prawników i działaczy zaangażowanych w ochronę praw człowieka jest potrzebna do tego, aby rzucić światło na wydarzenia w Iranie, aby dać nadzieję osobom takim jak bracia Alaei. Arash i Kamiar Alaei są lekarzami pomagającymi zakażonym wirusem HIV i chorym na AIDS, których oskarżono o współpracę z wrogiem, podczas gdy oni tylko starają się nieść pomoc chorym.
Mam nadzieję, że doczekamy ponownego otwarcia centrum praw człowieka oraz że ten Parlament zrobi wszystko, co w jego mocy, aby pomóc Shirin Ebadi. Przecież, dla nas, jako ludzi, jej walka jest także naszą walką.
autor. - Panie przewodniczący! Myślę, że ważne jest to, abyśmy wspierali obrońców praw człowieka, niezależnie od tego, czy uważamy, że rządy będą nas słuchały czy nie. Często słyszeliśmy od ludzi, że głosy z zewnątrz uznające zagrożenie, w obliczu którego stoją, bardzo dodają im odwagi.
Jak już powiedziano, sprawa jest poważna, ponieważ atak na znaną w skali międzynarodowej obrończynię praw człowieka jest sygnałem, że ci, którzy kwestionują państwo lub korzystają ze swoich podstawowych praw, takich jak prawo do wolności przekonań, nie będą bezpieczni, a zatem muszą podporządkować się państwu albo ponieść konsekwencje.
Samej Shirin Ebadi grożono śmiercią wielokrotnie i nie tylko dlatego, że broniła siedmioosobowej grupy przywódców wiary Bahá'í w Iranie, którzy sami są narażeni na poważne prześladowania. W ciągu minionej doby aresztowano kolejne osoby, które pracowały z Shirin Ebadi, a także zresztą pozostałymi wyznawcami wiary Bahá'í.
Kiedy zastanowimy się nad tym, co tutaj robimy, musimy także zdać sobie sprawę, że obserwujemy w istocie zmianę podejścia do uznawania praw człowieka przez niektóre rządy na całym świecie, oraz że ma to wpływ na kraje, z którymi Unia Europejska utrzymuje kontakty. Uważają one teraz, iż nie muszą zwracać tak bacznej uwagi na prawa człowieka ponieważ mogą prowadzić wymianę handlową i współpracować z krajami, które tak naprawdę zupełnie nie przywiązują wagi do tej kwestii. Myślę więc, że tym bardziej istotne jest, abyśmy zadbali o utrzymanie tych standardów i, jak już powiedziano, nie dążyli do zwiększania wymiany handlowej z krajami, w których historia przestrzegania praw człowieka jest przerażająca, ale podejmowali wszelkie starania, by wspierać kraje działające na rzecz poszanowania praw człowieka i wspomagać demokratów sprzeciwiających się siłom niedemokratycznym.
autor. - Panie przewodniczący! Sytuacja obywateli irańskich, którzy żyją w warunkach opartej na ucisku dyktatury teherańskich mułłów jest alarmująca i pogarsza się pod każdym względem od 2005 roku. Dlatego też zachęcam Komisję do dalszego monitorowania sytuacji tam panującej w dziedzinie praw człowieka oraz do przedstawienia całościowego sprawozdania na temat tej sytuacji według stanu na pierwszą połowę bieżącego roku.
Dziś protestujemy przeciwko nękaniu laureatki Pokojowej Nagrody Nobla, pani Shirin Ebadi, oraz jej Centrum Obrony Praw Człowieka. Często pytano, jakie są rezultaty tych protestów. Pytanie to należy także skierować do Rady i Komisji.
Reżim irański stanowi potencjalnie największe zagrożenie dla światowego pokoju i praworządności. Jest wielce prawdopodobne, że w najbliższej przyszłości Teheran będzie miał głowice jądrowe - już ma pociski do ich wystrzeliwania. Iran jest także znaczącym eksporterem terroryzmu - do Iraku, na przykład, wspiera także Hezbollah i Hamas.
Jednocześnie UE ma w dalszym ciągu nadzieję przekonać tę dyktaturę za pomocą kompromisów i do niedawna pomagała terrorystycznemu reżimowi w Teheranie w związaniu rąk głównej opozycji demokratycznej, jak na ironię określając ją mianem organizacji terrorystycznej.
Musimy zatem zająć jednoznaczne i silne stanowisko w kwestii praw człowieka, a także traktować sytuację w zakresie praw człowieka w Iranie jako priorytetową w stosunkach z Teheranem.
Panie przewodniczący! Pan poseł Matsakis ma rację. Prześladowanie Shirin Ebadi nie jest odosobnionym incydentem. W obliczu krytyki reżimu, jej pozycja była przez lata uprzywilejowana. Istnienie centrum praw człowieka stwarzało wrażenie, że sytuacja w Iranie nie jest aż tak zła.
Większość ofiar teokratycznego reżimu w Iranie jest nieznanych. Wyrażanie odmiennej opinii politycznej, protesty ze strony dyskryminowanych mniejszości etnicznych i wyznaniowych, homoseksualizm oraz występowanie przeciwko gorszej pozycji kobiet, to wszystko powody, dla których ludzie są zamykani w więzieniu lub mordowani. Wiele spraw, które w Europie uznajemy za oczywiste, może stać się powodem, dla którego w Iranie ktoś zostanie pozbawiony życia. Niektóre ofiary wiesza się na wysokich podnośnikach w obecności tłumów, dla przykładu.
Pomimo to świat zewnętrzny, także Europa, nie wykazuje szczególnego zainteresowania tą przerażającą sytuacją ani sposobem, w jaki można położyć jej kres. Uwaga międzynarodowa skupia się raczej na innych kwestiach. Społeczność międzynarodowa, jakkolwiek chciałaby widzieć ograniczenie siły zbrojnej Iranu i zaprzestanie wykorzystywania energii jądrowej, przywiązuje głównie wagę do ciągłości dostaw ropy oraz utrzymania i/lub rozszerzenia dobrych stosunków handlowych.
W związku z tym, Iran jest w stanie stałego zagrożenia wojną, przy braku krytyki w obliczu nieprzestrzegania praw człowieka. Prowadzi to nawet do sytuacji, w której współpraca z reżimem irańskim jest okupiona stałym umieszczaniem na liście terrorystów głównych grup opozycji na wygnaniu. Musimy położyć kres tej dziwnej sytuacji, w której, ilekroć wydany zostaje wyrok sądowy stwierdzający umieszczenie na tej liście terrorystów za niezgodne z prawem, Rada w imieniu Unii Europejskiej podejmuje nową, taką samą decyzję.
W przeciwieństwie do większości innych ofiar prześladowania w Iranie, Shirin Ebadi nie jest anonimowa, ale jest osobą znaną i szanowaną w skali międzynarodowej. Jak dotąd jej status laureatki Nagrody Nobla zapewniał jest ograniczoną swobodę. Ponieważ ten status zaczyna dziś powoli tracić na znaczeniu, istnieje potrzeba udzielenia międzynarodowego wsparcia dla sił dążących do zmiany.
w imieniu grupy PPE-DE. - (DE) Panie przewodniczący! Moje biuro w Monachium znajduje się na ulicy, na której znalazło dom wielu Ormian wyznania chrześcijańskiego z Iranu. Należą oni do jednej z najstarszych społeczności chrześcijańskich w świecie, a jednocześnie są patriotycznymi Persami. Dowodzi to, że Iran/Persja ma starożytną tradycję tolerancji, nie tylko wobec różnych religii, ale także w stosunku do licznych ludów składających się na jej wielkie imperium.
Całkowicie sprzeczne z irańsko-perskim duchem jest rządzenie w sposób tak nietolerancyjny, jak to czyni reżim mułłów. Sprzeciwia się to najlepszym, najszlachetniejszym tradycjom jednego z najstarszych ludów na ziemi. A zatem w interesie narodu irańskiego i jego przyszłości jest to, abyśmy bardziej wyraźnie opowiedzieli się przeciwko tym nadużyciom.
Pani Shirin Ebadi, która wystąpiła przeciwko tym nadużyciom, ponosząc wielkie osobiste ryzyko, i która w związku z tym otrzymała Nagrodę Nobla, w dalszym ciągu czyni to w imieniu wszystkich grup etnicznych i wszystkich społeczności religijnych. Nie możemy tolerować tego strasznego, odrażającego prześladowania pani Ebadi. Potrzebuje ona naszej solidarności. Dlatego też apeluję do prezydencji czeskiej w Radzie o zastosowanie swojej słusznej polityki w dziedzinie praw człowieka także i do tej sprawy.
Panie Przewodniczący! Panie Komisarzu! Po pierwsze, chciałem zwrócić uwagę na brak przedstawiciela prezydencji Republiki Czeskiej w czasie tej debaty. Odbieram to bardzo przykro, gdyż Republika Czeska jest dziedzicem demokratycznych tradycji walki o prawa człowieka całej Europy Środkowo-Wschodniej. Powtarzam: jest to dla mnie bardzo przykre, że nie ma dzisiaj przedstawiciela prezydencji w czasie tej debaty, mimo że inne prezydencje, chociażby niemiecka, takiego przedstawiciela zawsze wysyłały.
Debatujemy dzisiaj na temat sytuacji praw człowieka w Iranie, który jest ważnym państwem na Bliskim Wschodzie i jednym z państw, które będzie miało decydujący wpływ na sytuację polityczną w tym regionie świata. Tym bardziej zobowiązuje to władze Iranu do bezwzględnego przestrzegania praw człowieka oraz norm międzynarodowych w dziedzinie prawa humanitarnego.
Stajemy w obronie noblistki Shirin Ebadi i sprzeciwiamy się ostatnim działaniom władz i kierowanej przez władze do opinii publicznej kampanii przeciwko Shirin Ebadi. Chcę także zwrócić uwagę na dalsze aresztowania studentów Uniwersytetu w Shiraz. W tym tygodniu, w którym Parlament Europejski obraduje w Strasburgu (a dokładnie dnia 12 stycznia), aresztowano następnych 6 osób. Musimy stanąć w obronie autonomii ruchu studenckiego w Iranie. Chcę także zwrócić uwagę na represje, szykany w stosunku do lekarzy zajmujących się badaniem AIDS.
Panie Komisarzu! Wynika z tego tylko jeden wniosek: sytuacja praw człowieka w Iranie musi podlegać dokładnemu monitoringowi ze strony Komisji Europejskiej i całej Unii Europejskiej.
Panie Przewodniczący! W Iranie, w którym zasady fundamentalizmu popierane są przez dużą część społeczności, działalność wszelkich instytucji demokratycznych, które oparte są na innych zasadach kulturowych, napotyka na duże opory i nietolerancje. Takim przykładem jest Iran.
Z jeden strony politycy rządzący w kraju, by mieć lepszy image, podpisują zobowiązania wynikające z międzynarodowych ustaleń, lecz codzienna praktyka niestety jest inna. Przykładem może być sprawa Shirin Ebadi, laureatki Pokojowej Nagrody Nobla kierującej Centrum Ochrony Praw Człowieka. Szykanowanie jej działalności spowodowane jest słabością rządzącej klasy, która, bojąc się o swoją pozycję, nie potrafi zdyscyplinować antydemokratycznego działania fundamentalistów. Popieramy rezolucję. Myślę, że w tym zakresie należałoby podjąć bardziej radykalne działania.
(RO) Z Iranu pochodzą być może najmniej udokumentowane przypadki łamania praw człowieka w społeczności międzynarodowej. Obecnie nie ma żadnych oznak poprawy sytuacji. W związku z tym prześladowanie pani Shirin Ebadi jest sprawą bardzo poważną, a ja mogę powiedzieć to samo także o sytuacji tych sześciu studentów, o której wspomniano wcześniej.
Zachęcające jest to, że przestawiono projekty kilku rezolucji w tej sprawie, zainicjowane przez kilka grup politycznych. Uważam jednak, że rezolucja przedstawiona przez Europejską Partię Ludową w dużo większym stopniu zapewnia realizację naszego obowiązku obrony praw człowieka. Jako obywatel kraju, którego udziałem w ostatnim czasie było zarówno doświadczenie reżimu totalitarnego, jak i swoboda wypowiedzi gwarantowana w demokracji, mogę jedynie sympatyzować z tą kobietą walczącą o prawa człowieka, i jestem pewien, że kwestia ta zostanie wzięta pod uwagę.
(PT) Pragnę nie tylko poprzeć tę rezolucję, ale w szczególności opowiedzieć się po stronie wszystkich przyjaciół wolnego Iranu, którzy, tak jak pan poseł Matsakis i inni, starali się podkreślić, że głównym problemem jest polityka ustępstw wobec irańskiego reżimu. Jest to polityka, w której ropa i umowy handlowe są ważniejsze niż zasady.
Umieszczenie Mudżahedinów Ludowych w Iranie na liście organizacji terrorystycznych było skandalem od samego początku. Przyczyniło się to do przekształcenia niezwykle ważnego rzeczywistego problemu w politykę stanowiącą jego przeciwieństwo, sprzyjającą tym, którzy w istocie realizują politykę terroryzmu.
Z tego powodu pragnę raz jeszcze zachęcić Radę do niezwłocznego położenia kresu tej sytuacji i usunięcia Mudżahedinów Ludowych w Iranie z listy organizacji terrorystycznych.
(PL) Panie Przewodniczący! Zbigniew Brzeziński określa główne zagrożenie dla stabilności na świecie i perspektyw rozwoju światowego w łuku niestabilności, który rozciąga się od Egiptu do Pakistanu. Głównym według niego krajem w tym właśnie łuku, takim zwornikiem, jest Iran. Bez rozwiązania problemu Iranu, bez sprawienia, że będzie to kraj przewidywalny i demokratyczny, bardzo trudno będzie myśleć o tym, ażeby to niebezpieczeństwo, o którym mówi Brzeziński, zażegnać.
Ale do Iranu nie można przynieść demokracji, nie można przynieść stabilności. Musi to być dziełem samych Irańczyków. Irańczyków i w samym Iranie, tak właśnie jak Pani Ebadi, i tych, którzy są na zewnątrz, którzy są na emigracji, jak Miriam Rajavi. I dlatego jest tak istotne, ażeby wspierać te właśnie demokratyczne ruchy i także uznać w końcu, że mudżahedini to nie jest organizacja terrorystyczna.
(PL) Panie Przewodniczący! Jak na ironię, podobnie jak z wyborem Hamasu, mamy w Iranie sytuację, kiedy władze są wybrane przez społeczeństwo.
To jest nasz problem, bo niewiele można zrobić. Tam coś musi się zmienić. My możemy tylko mówić przed światem i przesyłać nasz message do Iranu, że potępiamy gwałcenie praw człowieka, brak demokracji, czy im się to podoba, czy nie. Może w tym przypadku słowo będzie naszą bronią i jednocześnie naszą pomocą dla tych, którzy w Iranie walczą o prawdziwą wolność, której uzyskania im życzę.
Panie przewodniczący, panie i panowie! Komisja Europejska uważnie śledzi zmiany w sytuacji, w jakiej znajduje się pani Shirin Ebadi i uważa za nie do przyjęcia pogróżki wysuwane pod adresem jej i jej współpracowników po przeszukaniu jej biura w Teheranie w dniu 29 grudnia. Przeszukanie biura jest najnowszym w serii działań zastraszających wymierzonych przeciwko pani Ebadi, które obejmowały na przykład, zamknięcie w grudniu Centrum Obrony Praw Człowieka, czyli organizacji, którą kierowała.
Komisja Europejska w pełni popiera zatem francuską prezydencję Rady Unii w związku z przedstawieniem przez nią w dniach 31 i 22 grudnia ubiegłego roku dwóch deklaracji dotyczących sprawy pani Ebadi. Komisja podkreśla szczególnie, że władze irańskie muszą dotrzymać zobowiązań międzynarodowych w dziedzinie praw człowieka, a w szczególności prawa do pokojowych zgromadzeń, określonych w Międzynarodowym Pakcie Praw Obywatelskich i Politycznych. Iran podpisał i ratyfikował ten pakt, a zatem musi zezwolić na ponowne otwarcie biur Centrum Obrony Praw Człowieka oraz zapewnić im status prawny, o który ubiegają się one od lat.
W 2009 roku, podobnie jak i w przeszłości, Komisja nie zrezygnowała z możliwości wywierania nacisku na władze irańskie, aby te zapewniły ochronę pani Ebadi i innym obrońcom praw człowieka (osobom indywidualnymi czy organizacjom) i umożliwiły im dalsze działanie w kraju bez ingerencji w ich uprawnioną działalność.
Jak wszyscy państwo wiecie, z powodu kwestii energii jądrowej i praw człowieka zakres naszej działalności w Iranie jest znacznej mierze ograniczony. Mimo to, w 2009 roku Komisja będzie kontynuowała współpracę w dziedzinach będących przedmiotem wspólnego zainteresowania, szczególnie w zakresie walki z handlem narkotykami. Udało się nam także utrzymać niektóre programy wspierające prawa człowieka i właściwe prowadzenie spraw publicznych, na przykład projekt polegający na wspieraniu praw dzieci, realizowany we współpracy z UNICEF, oraz projekty na rzecz wspierania reformy sądownictwa.
Podejmujemy także inicjatywy mające na celu wzmocnienie współpracy i wymiany w dziedzinie edukacji i kultury - wymiany w ramach programu Erasmus Mundus, ostatnią wizytę kilku dziennikarzy irańskich w Brukseli, czy nadawanie programów telewizyjnych w języku perskim, które Komisja chce uruchomić przed końcem bieżącego roku. Mimo to jasne jest, iż nasze stosunki nie będą mogły się rozwijać normalnie, chyba że nastąpi radykalna poprawa sytuacji w Iranie w dziedzinie praw człowieka.
Następnym punktem jest debata nad sześcioma projektami rezolucji w sprawie sytuacji w Gwinei.
autor. - Panie przewodniczący! Gwinea ma za sobą bardzo burzliwą historię, przy czym kraje europejskie są w taki czy inny sposób uwikłane w jej tragiczną przeszłość. Została ona przejęta przez Portugalczyków w XV wieku, a jej obywatele byli ofiarami europejskiego handlu niewolnikami w XVI wieku, a także czasie późniejszym. W 1890 roku została skolonizowana przez Francję. Po uzyskaniu niepodległości w 1958 roku ustanowiono ścisłe powiązania ze Związkiem Radzieckim. Okres post-kolonialny był w dużej mierze zdominowany przez prezydencki totalitaryzm, a przywódców kraju wspierała jej, prawdę mówiąc, dosyć prymitywna armia.
Gwinea, chociaż ma bardzo bogate złoża kopalin, między innymi żelaza, aluminium, złota, diamentów i uranu, jest jednym z najuboższych krajów świata. Kopaliny te są wydobywane przez spółki z Rosji, Ukrainy, Francji, Brytanii, Australii i Kanady.
Wiadomo, że urzędnicy są mocno skorumpowani, a rządy krajów, do których spółki te należą, jak się zdaje nie dbają zbytnio o dobrostan obywateli Gwinei, zaś na przerażającą sytuację w tym kraju w dziedzinie praw człowieka zaczynają narzekać dopiero teraz, gdy zostały zakłócone lub są zagrożone ich interesy finansowe.
Tak czy inaczej u władzy jest w Gwinei obecnie jeszcze jeden dyktator, młody oficer armii, kapitan Camara. Stoi on na czele junty, która zobowiązała się oczyścić kraj z korupcji i podnieść jakość życia 10 milionów jego obywateli. W tym celu do rządzenia krajem powołano 32-osobową Narodową Radę Demokracji i Rozwoju.
Nie mam pojęcia, czy kapitan Camara jest szczery w swoich dążeniach ani czy uda mu się poprawić sytuację w Gwinei. Jedno jest jednak pewne: nie może być gorzej niż jest od kilkudziesięciu lat, podczas których Europa i reszta świata zadowalały się jedynie biernością, obserwowały i czerpały korzyści z eksploatacji kopalin Gwinei. A zatem, jakkolwiek a priori sprzeciwiam się dyktaturom wojskowym, mogę jedynie mieć nadzieję, że po krótkim czasie być może nastąpi przejście do demokracji.
Panie przewodniczący, panie komisarzu Špidla, panie i panowie! Dnia 22 grudnia 2008 r. prezydent Republiki Gwinei, Lanzana Conté, zmarł w wieku lat 74. Tej nocy, z 22 na 23 grudnia, pośród pogłosek o zamachu stanu, jego bliscy krewni zajęci byli dokonywaniem ustaleń dotyczących okresu przejściowego.
Czy w tamtej chwili mieli szczere intencje ludzie kierujący krajem uznanym przez organizację Transparency International za jeden z najbardziej skorumpowanych na świecie i powołujący się na praworządność i demokrację, które tak naprawdę nigdy nie istniały? Czy wspominali oni wówczas, w jaki sposób 24 lata wcześniej doszedł do władzy, po śmierci w 1984 roku marksistowskiego prezydenta Sékou Touré, generał Lanzana Conté, który w 1985 roku stał się ojcem niepodległości tego kraju? Czy sądzili w tamtym czasie, że zwykły oficer odpowiedzialny za zaopatrzenie armii w paliwo będzie zdolny przejąć władzę? Czy wtedy żałowali, że wcześniej nie starali się dostatecznie o ustanowienie praworządności i prawdziwej demokracji, co umożliwiłoby zorganizowanie tych cennych wyborów w ciągu 60 dni, jak stanowiła konstytucja?
Jeżeli rzeczywiście tego żałowali, odczucia kapitana Moussa Dadis Camara i jego przyjaciół miały zmienić się w ciągu kilku następnych godzin w wyrzuty sumienia. W środę 24 grudnia nieznany kapitan ogłosił się prezydentem Republiki, został powitany radośnie przez tysiące Gwinejczyków, a 25 grudnia publicznie przyjął deklarację lojalności złożoną przez rząd cywilny, który przystał na jego ultimatum. Obiecał walczyć z korupcją i zorganizować wybory przed rokiem 2010. Na premiera powołał przyzwoitego człowieka, urzędnika w międzynarodowej służbie cywilnej z Egiptu. Z zadowoleniem ogłosił, że nikt w Gwinei go nie potępia; ta sytuacja została zaakceptowana przez opozycyjne partie polityczne i społeczeństwo obywatelskie.
Czy w tych okolicznościach zamach stanu powinien być potępiony? Tak, panie i panowie, musimy go potępić! Grupa Europejskiej Partii Ludowej (Chrześcijańscy Demokraci) i Europejscy Demokraci, w imieniu których mam zaszczyt zabierać głos, potępia ten zamach stanu, chociaż nie jesteśmy naiwni; wiemy, że rozwiązania polityczne nigdy nie są proste, kiedy kraj wychodzi z dyktatury. Wzywamy państwa do głosowania za przyjęciem wspólnej rezolucji sześciu grup politycznych.
Panie przewodniczący! W dniu 15 lutego 2007 r. prowadziliśmy debatę o przemocy państwowej dyktatora Lansana Conté w Gwinei, którą uznaliśmy za sprawę pilną. Dyktator ten doszedł do władzy w wyniku zamachu stanu w 1984 roku i od tego czasu tę władzę sprawuje. Uważał ten kraj za prywatną własność. Miało to szczególne znaczenie ze względu na jego naturalne złoża złota, żelaza i boksytu. Większość partii nie wzięła udziału w wyborach zorganizowanych pod jego kontrolą, a oficjalna opozycja, tymczasowo reprezentowana w parlamencie, została później zmuszona do odejścia.
W następstwie tych zdarzeń konfederacje związków zawodowych CNTG i USTG stały się główną siłą w walce o demokrację. Prezydenckie siły bezpieczeństwa, na czele których stał syn dyktatora, odpowiedziały na ich wiec protestacyjny zorganizowany w dniu 22 stycznia 2007 r., zabijając 59 osób i raniąc 150 jego uczestników.
Ten przerażający reżim skończył się nieoczekiwanie wraz ze śmiercią dyktatora w grudniu ubiegłego roku. Na następnego premiera junta desygnowała bankiera. Powstaje więc teraz pytanie, z jakimi zamiarami junta wojskowa, która następnie doszła do władzy, tak naprawdę przygotowała miejsce. Czy jest to krok ku demokracji i równości dla wszystkich mieszkańców, czy też ten nowy zamach stanu utoruje drogę nowemu dyktatorowi, który tak jak jego poprzednik jest zainteresowany przede wszystkim zasobami naturalnymi kraju i perspektywą napełnienia własnych kieszeni?
Reakcje świata zewnętrznego są zróżnicowane. Zachodnioafrykański blok współpracy, ECOWAS, potępił najnowszy zamach. Nigeryjski prezydent chwali nieżyjącego dyktatora, ale na szczęście żąda płynnego przekazania władzy demokratycznie wybranemu rządowi. Francja i Senegal, także wywierają nacisk na to, aby wybory zostały przeprowadzone w ciągu roku.
Moja grupa zawsze, od wielu lat, popiera żądania demokratycznej opozycji Gwinei, która w dalszym ciągu wydaje się wykluczona z gry. Nie potępiamy tej zmiany władzy, ale potępiamy ewentualną kontynuację polityki bez demokracji w bliskiej przyszłości. Jak dotąd nie ma powodu do karania czy izolowania Gwinei, ale powinniśmy przypomnieć nowym przywódcom, że ich pięć minut w świetle jupiterów może trwać naprawdę bardzo krótko. Kraj ten nie potrzebuje kolejnego dyktatora, ale przywrócenia demokracji.
Panie Przewodniczący! Panie Komisarzu! Minęły już na szczęście czasy, w których jedynym znanym sposobem zmiany rządu w zachodniej Afryce były wojskowe zamachy. Podczas gdy w krajach sąsiadujących z Gwineą - Sierra Leone, Wybrzeżu Kości Słoniowej, Senegalu czy Liberii - zapanowała polityczna odwilż, upadły wojskowe reżimy i powstaje młoda demokracja, Gwinea zastygła w przeszłości. Zmarły prezydent Conte sam objął władzę w wyniku przewrotu wojskowego, teraz mamy déjà vu. W dobę po ogłoszeniu śmierci prezydenta władzę w kraju przejęło wojsko, które zawiesiło konstytucję.
Jedyną dobrą wiadomością jest to, że zamach został potępiony przez kraje afrykańskie i Unię Afrykańską. Dalszą pomoc dla Gwinei Unia Europejska powinna bezwzględnie powiązać z przywróceniem ładu konstytucyjnego i jak najszybszym ogłoszeniem wyborów prezydenckich, których przebieg i uczciwość powinny obserwować niezależne organizacje międzynarodowe. Natomiast jeżeli kapitan Camara chce choć trochę być gwinejskim Obamą, to zakres korupcji i biedy w tym kraju musiałby się radykalnie zmniejszyć.
Panie Przewodniczący! Następnego dnia po śmierci pan prezydenta Lansany Conté, dnia 23 grudnia 2008 r., junta wojskowa pod przewodnictwem kapitana Camary przejęła władzę w Gwinei, zawieszając Konstytucję i prawo do działalności politycznej, a także rozwiązując rząd. Junta deklaruje zwalczanie korupcji, przeprowadzenie wyborów prezydenckich do grudnia 2010 roku, gdy dotychczasowe przepisy ustalały termin wyborów na 60 dni od wygaśnięcia mandatu.
Nie można jednak nie zauważyć, że ludność Gwinei okazuje aprobatę dla nowej władzy. Dnia 29 grudnia Unia Afrykańska zawiesiła członkowstwo Gwinei w organizacji, dając jej 6 miesięcy na przywrócenie porządku konstytucyjnego. Parlament Europejski winien wezwać władze Gwinei do przywrócenia prawa cywilnego i dokonania demokratycznych wyborów prezydenckich w możliwie najszybszym terminie. Oczekuję, ze Komisja Europejska udzieli pomocy humanitarnej ludności cywilnej i podejmie dialog z władzami Gwinei.
Panie przewodniczący! Prezydent Lansana Conté był archetypem afrykańskiego siłacza, skorumpowanego dyktatora, który rządził narodem Gwinei, stosując prawo żelaznej pięści. W gruncie rzeczy w ciągu pięćdziesięciu lat swojej niepodległości Gwinea nigdy nie cieszyła się prawdziwą demokracją.
Śmierć pana Conté stała się szansą na odwrócenie karty, ale wszelkie nadzieje na przejście do prawdziwej demokracji zgasły wraz z przewrotem wojskowym. Tak jak się spodziewano, reakcja Unii Afrykańskiej na ten przewrót była żałośnie słaba. Unia Afrykańska nie może oczekiwać, że będzie traktowana poważnie na arenie międzynarodowej, skoro w dalszym ciągu lawiruje i ociąga się z podjęciem konkretnych działań. Dlaczego my na Zachodzie mamy zadawać sobie trud, aby podejmować tę kwestię, jeżeli rządy państw afrykańskich wydają się tak obojętne?
UE powinna rozważyć powołanie się na postanowienia Porozumienia z Kotonu w odniesieniu do sankcji. Kapitan Camara i przywódcy przewrotu muszą zrozumieć, że UE oczekuje spełnienia pewnych podstawowych norm rządzenia, w zamian za stosunki handlowo-pomocowe. Jedyną drogą Gwinei do dobrobytu jest demokratyczny rząd cywilny.
(PL) Panie Przewodniczący! Panie Komisarzu! Mamy kolejny przypadek, gdzie grupa oficerów przejmuje władzę. Junty wojskowe zachowują się podobnie: najpierw aresztowania, zawieszenie konstytucji, a później zapowiedź demokratycznych wyborów. W tym przypadku ta zapowiedź opiewa na dwa lata. Ale praktyka powoduje, że oficerowie wciągają się w sprawowanie władzy, podoba im się to, powoduje ucisk społeczny i bunty, łamanie praw człowieka i zasad demokracji. W tym przypadku mamy prawo podejrzewać, że może stać się tak samo, chociaż wszyscy żywimy nadzieję, że może to będzie inny, lepszy przypadek, lepsze rozwiązanie.
Myślę, że taką zapowiedzią pewnej presji i przemówienia do rozsądku jest zachowanie się wspólnoty gospodarczej państw Afryki Zachodniej oraz Unii Afrykańskiej, które zawiesiły udział Gwinei w swoich pracach. Myślę, że biorąc pod uwagę sytuację społeczną, spadający ciągle dochód na głowę mieszkańca, również władze Unii Europejskiej, Komisja Europejska, podejmą stosowne, rozważne, ale odważne działanie, żeby jak najszybciej unormować sytuację w tym państwie dla dobra mieszkańców, żeby uniknąć ludobójstwa i łamania praw człowieka.
(LT) Omawiamy dziś zamach stanu w Gwinei, jednym z najbardziej skorumpowanych krajów w Afryce. Ponadto sytuacja społeczna i ekonomiczna w Gwinei jest nie do pozazdroszczenia, warunki życia ludzi są niezwykle trudne, brakuje podstawowych artykułów żywnościowych, prawa człowieka są łamane w rażący sposób, a z powodu całej tej sytuacji powstają warunki sprzyjające przejęciu władzy środkami niezgodnymi z prawem.
Bardzo dobrze wiemy, że przejęcia władzy w drodze wojskowego zamachu stanu stały się w Gwinei tradycją. Wybory parlamentarne nie zostały przeprowadzone z chwilą upływu kadencji Zgromadzenia Narodowego dwa lata temu. Wszystkie te okoliczności niewątpliwie niepokoją społeczność międzynarodową. W każdym kraju sytuacja taka wcześniej czy później prowadzi do zamieszek, niestabilności a często do rozlewu krwi.
Dlatego też zgadzam się w pełni z rezolucją, nad którą debatujemy, a w której wzywa się do zorganizowania wyborów parlamentarnych i prezydenckich, przestrzegania norm międzynarodowych i zapewnienia pomocy przez Unię Afrykańską oraz Wspólnotę Gospodarczą Państw Afryki Zachodniej. Ponadto przed wyborami musi zostać zagwarantowana wolność prasy, wypowiedzi i zgromadzeń, w przeciwnym razie wybory te będą jedynie farsą.
(PL) Panie Przewodniczący! Zamach stanu w Gwinei ma podobny scenariusz, jak większość takich zamachów w Afryce i na innych kontynentach. Odbywa się on zaraz po śmierci prezydenta Conté, który przejął władzę w wyniku zamachu 24 lata wcześniej. Sytuacja gospodarcza i polityczna tego bardzo biednego kraju determinuje jego społeczność do wystąpień pacyfikowanych przez wojsko, które utrwala korupcję władzy i podział na tych, którzy się bogacą, i tych, którzy umierają z głodu.
Pozytywnym działaniem w tej sytuacji jest zawieszenie stosunków z juntą przez Unię Afrykańską i Wspólnotę Gospodarczą Państw Afryki. Naciski zewnętrzne mogą zmusić juntę do ogłoszenia demokratycznych wyborów. Nauką, którą można wyciągnąć z tej sytuacji, jest to, że dla demokracji w Afryce powinien być ustalony scenariusz działań Unii Państw Afrykańskich, który zapobiegałby zamachom, w wyniku których obywatele tego biednego obszaru świata ponoszą ogromne straty. Popieram rezolucję.
Panie przewodniczący, panie i panowie! Kilka godzin po wiadomości o śmierci gwinejskiego prezydenta, Lansany Conté, która dotarła rankiem 23 listopada 2008 r., nastąpił przewrót wojskowy dokonany przez juntę. Powołała ona Narodową Radę Demokracji i Rozwoju i ogłosiła zawieszenie konstytucji oraz rozwiązanie instytucji rządowych.
Komisja Europejska gorąco popiera deklarację prezydencji UE, w której potępia się to gwałtowne przejęcie władzy i wzywa władze Gwinei do przywrócenia cywilnego, konstytucyjnego i demokratycznego rządu w możliwie najkrótszym czasie. Pozytywne przyjęcie, z jakim spotkał się wojskowy reżim ze strony ogółu ludności w Gwinei, szczególnie partii politycznych i związków zawodowych, wyraźnie dowodzi, że poziom życia Gwinejczyków obniżył się tak znacznie, iż nawet przewrót wojskowy jest postrzegany jako zmiana na lepsze i wydarzenie budzące optymizm co do przyszłości. Świadczy to także o tym, iż poprzedni reżim utracił zaufanie Gwinejczyków do tego stopnia, że woleli oni, aby rządy przejęły jednostki wojskowe, a nie jego oficjalni następcy.
W tej niejasnej sytuacji ważne jest, aby przyjąć z zadowoleniem szybkie i skuteczne inicjatywy podjęte przez Wspólnotę Gospodarczą Państw Afryki Zachodniej (ECOWAS) i jej przewodniczącego, pana Chambasa, jak również determinację i zdecydowanie Wspólnoty oraz Unii Afrykańskiej, które zawiesiły członkostwo Gwinei w swoich organizacjach i potępiły gwałtowne przejęcie władzy w tym kraju. Komisja jest zdecydowana popierać wysiłki ECOWAS i Unii Afrykańskiej oraz ich działania na rzecz stworzenia możliwości szybkiego powrotu do cywilnego, konstytucyjnego i demokratycznego rządu wyłonionego w drodze wolnych i przejrzystych wyborów.
Wyzwaniem, wobec którego stoi społeczność międzynarodowa w następnych miesiącach, jest wspieranie Gwinei w jej przechodzeniu do demokracji oraz organizowaniu wolnych i demokratycznych wyborów do zgromadzenia ustawodawczego i prezydenta.
Panie i panowie! Jak wiecie, w marcu 2004 roku, po wyborach, w których nie przestrzegano zasad demokratycznych i które odbywały się z naruszeniem podstawowych ustaleń Porozumienia z Kotonu, postanowiliśmy rozpocząć konsultacje między Gwineą a Unią Europejską na mocy art. 96 Porozumienia. Postęp został osiągnięty w następujących obszarach: wybory powszechne w 2006 roku, liberalizacja mediów, zmiany w systemie wyborczym, które miały zostać wprowadzone wspólnie przez rząd i opozycję oraz ulepszenia ram makroekonomicznych.
Nie tracimy nadziei. Głęboko wierzymy, iż proces wyborczy, który rozpoczął się w październiku ubiegłego roku może zostać z powodzeniem wznowiony. W najbliższą środę wyjeżdża do Gwinei wspólna misja prezydencji i Komisji. W skład misji wchodzą grupy z ECOWAS oraz Unii Afrykańskiej, a jej celem będzie ocena sytuacji w kraju i zaproponowanie odpowiednich działań wspierających Gwineę w jej przechodzeniu do demokracji.
(HU) Na forum Intergrupy ds. Języków Regionalnych i Mniejszości sporządziliśmy sprawozdanie w sprawie ochrony tradycyjnych mniejszości narodowych. Dlaczego jest to takie istotne? Wiele nowych państw członkowskich, a wśród nich np. Rumunia, nie przyjęło żadnych przepisów dotyczących mniejszości. W zeszłym roku byliśmy świadkami jak umundurowani policjanci bili cywilów. Od momentu objęcia w Rumunii rządu przez nową ekipę zauważyliśmy, że usuwane są symbole mniejszości, że za problem uważa się, kiedy ktoś używa nie tylko jednego języka, a także, że setki dzieci pominięte zostały przypadkowo przy zapisach do szkół. Dlatego za istotne uważamy, żeby Parlament Europejski przedstawił sprawozdanie i rezolucję gwarantującą ochronę mniejszości, ochronę tradycyjnych mniejszości etnicznych. Dziękuję panu bardzo, panie przewodniczący!
(BG) Panie i panowie! Konflikt pomiędzy Rosją a Ukrainą oraz wstrzymanie w styczniu dostaw gazu ziemnego wyrządziły kilku państwom europejskim, a zwłaszcza Bułgarii, znaczne szkody.
Bezpośrednie szkody, jakie gospodarka Bułgarii poniosła w ciągu zaledwie kilku dni wyniosły ponad 230 milionów euro, co stanowi równowartość kwoty niezbędnej do uruchomienia projektu Nabucco. Wywołało to w naszej gospodarce stan niepewności i zmusiło nas do poszukiwania współpracy w celu ponownego uruchomienia bloków elektrowni jądrowej w Kozłoduju.
Rozmowy w tej sprawie powinny być prowadzone w rozsądny i spokojny sposób, w oparciu o wyniki wiarygodnej analizy. Niezbędne rozwiązania nie są łatwe, ale nie wykluczajmy i nie odrzucajmy ich kategorycznie, jak niestety zasygnalizowała Komisja Europejska.
Uważam, że Bułgaria i niektóre najbardziej poszkodowane państwa powinny mieć możliwość uzyskania dodatkowego wsparcia finansowego w ramach europejskiego planu rozwoju i to nie tylko w minimalnej części ograniczającej się do kwoty 20 milionów euro, która została już przyznana na realizację projektów gazowych. Niewytłumaczalne jest, że w sytuacji, w której na realizację projektów energetycznych wydatkowane będzie 3,5 miliona euro, najmniejszą kwotę otrzymuje państwo, które najbardziej ucierpiało.
Wkrótce rozpoczniemy rozmowy dotyczące strategii energetycznej. Wzywam wszystkich posłów do Parlamentu Europejskiego do udowodnienia, że mamy wizję niezależności energetycznej, że u progu wyborów jesteśmy w stanie wznieść się ponad podziały polityczne i jesteśmy w stanie zachować zasadę solidarności i zasadę wzajemnej pomocy, które nas zjednoczyły.
(ET) Panie przewodniczący, panie i panowie! Miesiąc temu swoje urzędowanie rozpoczęła prezydencja czeska i niestety już udało się jej napluć nam twarz i urazić nas swoim prezentem: Estonia zakryta została sierpem i młotem, na podłodze fińskiej sauny leży pijany mężczyzna, Niemcy mają swastykę, Włochy mają piłkarzy zasłaniających swoje genitalia piłkami trzymanymi w rękach, w Bułgarii roi się od toalet itd. itp. Tak właśnie narody i państwa Unii Europejskiej przedstawił w swojej pracy artysta, który wykonał ten czeski prezent dla Unii Europejskiej.
Sztuka niejednokrotnie może szokować i powinna szokować, ale czy najbardziej odpowiednią drogą do osiągnięcia tego celu jest naśmiewanie się z innego kraju czy jego mieszkańców? Rząd Czech mówi o prawie artysty do wyrażenia swojej opinii; to prawda, ale niewątpliwie prawo to zostało wykorzystane w niewłaściwym kontekście. Rząd nie może oczywiście ograniczać swobody twórczej artysty; to też jest prawdą, ale dając nam ten prezent, rząd Czech zaakceptował przesłanie, które ten prezent wyraża, i jako darczyńca, a nie artysta, powinien teraz ponosić odpowiedzialność za wywołane konsekwencje. Trudno jest zrozumieć, dlaczego czescy przywódcy uważają że mogą obrażać inne państwa członkowskie.
Jako wybrana przedstawicielka Estonii oczekuję odpowiedzi i przeprosin od państwa sprawującego prezydencję, żebym mogła przekazać je Estończykom. Niestety nie ma tu dzisiaj żadnych przedstawicieli prezydencji, ale wierzę, że moje żądanie zostanie jej przekazane.
(PL) Panie przewodniczący! Przez Augustów przejeżdża dziennie 5 tysięcy tirów. Przez jezdnię codziennie przechodzą dzieci idące do szkoły. Niemal każdego dnia któreś z nich ginie pod kołami tirów. Ekoterroryści w imię ochrony ptaków przed hałasem zablokowali budowę obwodnicy. Za każdy tydzień wydłużenia procesu inwestycyjnego któreś z dzieci z Augustowa musi zapłacić życiem. Ani ekoterroryści, ani sędziowie Europejskiego Trybunału Sprawiedliwości własnych dzieci nie posyłają pod koła tirów. Życie dzieci z Augustowa traktowane jest jednak jako mniej ważne od dobrostanu ptaków.
Jestem zwolennikiem dbałości o środowisko, podejmowania działań na rzecz ochrony przyrody, jednak gdy wchodzi w grę życie ludzkie, nie wolno nim bezdusznie szafować. Zwracam się do Komisji Europejskiej z pytaniem - ile polskich dzieci musi zapłacić życiem za zablokowanie budowy obwodnicy? Czy w ogóle brano ich życie pod uwagę przy podejmowaniu decyzji?
(FR) Panie przewodniczący! Chciałabym zwrócić uwagę Parlamentu Europejskiego na pogorszenie - jeżeli coś takiego byłoby jeszcze nadal możliwe - sytuacji związanej z prawami człowieka w Tunezji.
Od dnia 11 grudnia, pani Sihem Bensedrine, powszechnie znana obrończyni praw człowieka i redaktor naczelna magazynu "Kalima”, jest przedmiotem napaści i pomówień ze strony środków masowego przekazu, które to napaści i pomówienia są absolutnie nie do przyjęcia i stoją w sprzeczności z zasadą państwa prawa.
Dnia 23 stycznia do Tunezji nie został wpuszczony pan Amin, koordynator Koordynacji Organizacji Praw Człowieka Maghrebu.
Dnia 28 stycznia budynek Radia Kalima, które do tego czasu nadawało swój program poprzez satelitę, został całkowicie otoczony. Dziennikarze tego radia zostali aresztowani, a ci, którzy przyszli im z pomocą stali się na ulicy ofiarami brutalnej przemocy. Budynek tego radia nadal otoczony jest przez tunezyjską policję, skutkiem czego ograniczana jest swoboda dostępu do informacji oraz wolność słowa.
Jutro odbędzie się rozprawa apelacyjna górników z regionu Gafsa zwalczających korupcję i przeciwstawiających się wyzyskowi, któremu poddawani są w tym tunezyjskim zagłębiu węglowym. Na rozprawie tej nie można się spodziewać wydania sprawiedliwego wyroku w tej sprawie, tak jak podczas pierwszej rozprawy.
Członkowie kierownictwa misji w Tunisie zaniepokojeni są tą sytuacją; omawiali ją, a może nawet omawiają ją właśnie w tej chwili. Mieli mieć dzisiaj spotkanie.
Panie przewodniczący! Wzywam pana do pojęcia zdecydowanej inicjatywy politycznej w celu położenia kresu tym systematycznym naruszeniom praw człowieka w Tunezji.
Pojawił się teraz tutaj również nasz nowy i dawny kolega poseł, pan Martin Kastler. Pan poseł poinformował mnie, że utknął w korku. Istnieją dwa sposoby, żeby się nie spóźniać: albo należy wyruszyć w drogę dostateczne wcześnie, albo należy poprawić stan sieci transeuropejskich.
Panie przewodniczący! Mordowanie jeńców wojennych i ludności cywilnej schwytanej podczas wojny stanowi jeden z najpoważniejszych przypadków naruszenia prawa międzynarodowego. Trzecia i czwarta konwencja genewska stanowią wyraźnie, że takie czyny są całkowicie sprzeczne z normami prawa międzynarodowego i czynią sprawcę odpowiedzialnym przed społecznością międzynarodową. W tym właśnie duchu, artykuł 2 europejskiej konwencji praw człowieka stanowi również, że odebranie życia stanowi rażące naruszenie prawa.
Przyznanie się ostatnio przez tureckiego aktora Attilę Olgaça do zamordowania dziesięciu Greków cypryjskich schwytanych latem 1974 r. podczas tureckiej inwazji na Cypr po raz kolejny wydobyło na światło dzienne przestępstwa popełnione przez Turcję i pociąga za sobą nieuniknioną odpowiedzialność Turcji za otwarcie swoich archiwów w celu zbadania losu wszystkich zaginionych. Społeczność międzynarodowa, na forum której Unia Europejska jest znaczącym podmiotem, powinna podjąć wszelkie możliwe środki nacisku wobec Turcji, żeby przestrzegała prawa międzynarodowego, wykonała odpowiednie decyzje Europejskiego Trybunału Praw Człowieka i wdrożyła wszystkie odnośne rezolucje Organizacji Narodów Zjednoczonych.
(SK) Motto prezydencji czeskiej "Europa bez barier” nie powinno pozostawać jedynie pustym sloganem, lecz stanowić wyraźną reakcję na bieżące wyzwania. Prezydencja czeska powinna zająć się kwestiami niepokojącymi obywateli europejskich, którym bariery istniejące obecnie na terytorium Unii Europejskiej uniemożliwiają korzystanie z należnych im praw.
W Unii Europejskiej pięćdziesiąt milionów obywateli mających różne problemy zdrowotne boryka się w życiu codziennym z różnymi trudnościami. Wielu z nich zwróciło się do mnie z prośbami dotyczącymi konieczności wprowadzenia systemu wzajemnego uznawania dowodów tożsamości wydawanych osobom o wysokim stopniu niepełnosprawności. Osoby niepełnosprawne nie mogą korzystać z takich dowodów tożsamości we wszystkich państwach członkowskich. Przykładowo powoduje to, że mają trudności z zaparkowaniem samochodu w wyznaczonym miejscu. Skierowałam do Rady i Komisji Europejskiej pytanie w tej sprawie i mam nadzieję, że środki mające na celu harmonizację przepisów dotyczących takich dowodów tożsamości przyjęte zostaną jak najszybciej.
Motto "Europa bez barier” powinno oznaczać usunięcie wszystkich barier, w tym barier fizycznych, społecznych i architektonicznych, a także zapobieganie dyskryminowania osób upośledzonych.
(RO) Dokumenty z posiedzenia, które odbyło się 5 lutego w Pradze, zawierają odniesienie do debaty nad celami barcelońskimi dotyczącymi usług publicznych w zakresie opieki nad dziećmi, z naciskiem na opiekę nad dziećmi w domu. Zastanawiam się, czy prezydencja czeska jest świadoma istnienia sprawozdania Komisji Europejskiej z października 2008 r., które wskazuje, że ponad sześć milionów kobiet w wieku od 25 do 49 lat twierdzi, iż ze względu na obowiązki rodzinne nie może pracować lub może pracować tylko w niepełnym wymiarze godzin.
Opieka nad dziećmi w domu nie może stać w sprzeczności z koniecznością zapewniania i rozwijania usług publicznych w zakresie opieki nad dziećmi. Jako socjaldemokratka uważam, że inwestowanie w usługi publiczne w zakresie opieki nad dziećmi przynosi korzyści całemu społeczeństwu. Wzywam prezydencję czeską do rozważenia możliwych form pomocydla poszczególnych państw członkowskich w celu umożliwienia im poprawy jakości i zwiększenia dostępności usług publicznych w zakresie opieki nad dziećmi, szczególnie w dobie obecnego kryzysu.
(BG) W tym tygodniu w Szwajcarii przeprowadzone zostanie referendum w sprawie swobodnego przepływu osób. Szwajcarzy rozstrzygną, czy przedłużona i rozszerzona zostanie umowa pomiędzy Szwajcarią a Unią Europejską, a także, czy umowa ta obejmie obywateli Bułgarii i Rumuni.
Drogą tej decyzji Szwajcaria nie tylko ułatwi wprowadzenie dalszych zmian i określi ich charakter, jeśli chodzi o ewentualne stosowanie wiz i kontroli na granicach, ale także rozstrzygnie, czy niektóre odpowiednie decyzje związane z rozwojem gospodarczym w ciągu ostatniego trzydziestolecia obowiązywać będą także w przyszłości. Polityka swobodnego przepływu obywateli przyczynia się do rozwoju gospodarczego, zarówno w Szwajcarii, jak i w Unii Europejskiej, a ponadto ogólnie do polepszenia poziomu naszego życia.
Mam nadzieję, że wynik referendum, które ma zostać przeprowadzone w tym tygodniu w Szwajcarii. będzie pozytywny, w przeciwnym bowiem razie, czyli w przypadku wyniku negatywnego, wrócą znowu już kiedyś istniejące bariery w realizacji tego znakomitego partnerstwa i współpracy, ograniczenia i wszelkie niedogodności stanowiące następstwo braku odpowiednich umów.
Dlatego mam nadzieję, że wszyscy nasi szwajcarscy przyjaciele opowiedzą się za naszą wspólną przyszłością i wezwą zarówno poszczególne państwa członkowskie, jak i Unię Europejską oraz Komisję Europejską, do kontynuacji wzajemnej współpracy ze Szwajcarią, w harmonii i z dobrym skutkiem dla wszystkich obywateli Unii Europejskiej.
(PL) Panie przewodniczący! Kanclerz Niemiec - pani Angela Merkel - na spotkaniu w Davos wezwała do budowy gazociągu po dnie Bałtyku z Rosji do Niemiec.
Pani kanclerz po raz kolejny dała dowód, jak rozumie solidarność europejską. Przecież kraje skandynawskie oraz Litwa, Łotwa, Estonia i Polska wyraziły zastrzeżenia i sprzeciw wobec projektu gazociągu. Pani kanclerz pokazała, jak ważne są dla niej głosy ekologów, którzy ostrzegają o zagrożeniu dla Bałtyku. Dla pani kanclerz bez znaczenia jest fakt, że koszty tej budowy będą wielokrotnie wyższe, niż budowy gazociągu pod ziemią.
Pytam: czyżby wzorem swojego poprzednika, kanclerza Gerharda Schrödera, pani kanclerz Angela Merkel zabiegała o posadę w Gazpromie? Czy przywódcy lewicy, jak i prawicy niemieckiej mają świadomość, że taką postawą podkopują autorytet, powagę i spójność Unii Europejskiej?
(HU) Panie przewodniczący! zgodnie z Kartą Narodów Zjednoczonych każdy naród ma prawo do samostanowienia. Dotyczy to także 1,5-2 milionów Węgrów w Transylwanii. Dwa lata temu Rada Krajowa Székely zorganizowała nieformalne referendum w sprawie autonomii regionu Székely. Podczas tego referendum, przeprowadzonego z zastosowaniem przenośnych urn wyborczych, 99% z 210 tysięcy głosujących+ którym zadano to pytanie, opowiedziało się "za” pomimo sztucznie wywołanej antywęgierskiej kampanii propagandowej. Ostatnio wiele władz lokalnych w regionie Székely podjęło nową inicjatywę na rzecz przeprowadzenia wszechstronnego, formalnego referendum. Organy państwowe i ich przedstawiciele lokalni, tzw. prefekci, starają się ze wszystkich sił uniemożliwić Węgrom zamieszkującym w regionie Székely wyrażenie ich woli w sposób pokojowy oraz zgodnie z prawem i z zasadami demokracji. Wzywam Parlament Europejski i pana przewodniczącego Hansa-Gerta Pötteringa do ścisłego monitorowania dalszego rozwoju wydarzeń dotyczących referendum w Rumunii oraz do zapewnienia ochrony władzom lokalnym, którym grozi niebezpieczeństwo ze strony władz centralnych. Dziękuję.
(FR) Panie przewodniczący, panie i panowie! Umowa o partnerstwie gospodarczym pomiędzy CARIFORUM a Unią Europejską niedobrze wróży najbardziej oddalonym regionom Francuskich Indii Zachodnich i Gujany Francuskiej.
Co gorsza, umowa, w sprawie której będę musiała wydać opinię jest niezgodna z mandatem określonym przez Radę Europejską, ze strategią Unii Europejskiej w sprawie Karaibów i ze strategią Unii Europejskiej w sprawie najbardziej oddalonych regionów, odnoszącymi się wyraźnie do konieczności doprowadzenia do regionalnej integracji najbardziej oddalonych regionów państw CARIFORUM oraz stworzenia międzyregionalnego rynku pomiędzy obiema stronami, w celu zapewnienia całemu regionowi możliwości rozwoju.
Jestem zaniepokojona. Już od przeszło dziesięciu dni trwa na Gwadelupie poważny strajk, który doprowadził do całkowitego paraliżu, w tym wstrzymania dostaw ropy naftowej. Strajk ten trwa już tak długo, ponieważ mieszkańcy Francuskich Indii Zachodnich i Gujany Francuskiej borykają się z problemem kosztów utrzymania, które są tam półtora raza wyższe niż w miastach Europy. Choć jak dotychczas był to problem wyłącznie francuski, jednak teraz nabiera wymiaru europejskiego, uważam więc za skandaliczne, że Komisja Europejska odmawia podjęcia w naszym imieniu negocjacji w sprawie zawarcia specjalnej umowy pomiędzy najbardziej oddalonymi regionami a państwami-członkami Cariforum.
(EL) Panie przewodniczący! Słyszeliśmy, czytaliśmy i widzieliśmy ostatnio, jak bombardowano ludność cywilną i zabijano dzieci. Niedawno byliśmy świadkami, jak pewien pan z Turcji przyznał się publicznie do tego, że w 1974 roku podczas inwazji Turcji na Cypr zamordował 10 skutych kajdankami cypryjskich żołnierzy narodowości greckiej. Panie przewodniczący! Nie zauważyliśmy jednak gotowości Międzynarodowego Trybunału Karnego w Hadze do ścigania sprawców, która była tak wyraźnie widoczna, kiedy chodziło o uczestników wydarzeń w Jugosławii; których Międzynarodowy Trybunał Karny dla Byłej Jugosławii ciągle jeszcze ściga. W związku z tym uważam, że uzasadnione jest, abyśmy wezwali Parlament do poinformowania nas, czy istnieje wykaz państw, które podlegają jurysdykcji Trybunału Haskiego, czy też istnieją takie państwa, które okazują Trybunałowi obojętność i lekceważenie. Uważam, że nasze żądanie przedstawienia informacji, które państwa, oraz obywatele których państw stawiani są przed Trybunałem w Hadze jako pozwani, a którzy nie, jest uzasadnione.
(HU) Panie przewodniczący! Dziękuję panu za udzielenie mi głosu. Poprosiłem o udzielnie głosu ze względu na tragiczne wydarzenie, które miało miejsce trzy dni temu w Chorwacji. Osiemnastoletni mężczyzna wszedł na minę lądową stając się kolejną ofiarą, jakich jest już wiele, a wśród których są Włosi, Holendrzy i obywatele innych państw europejskich. Chorwacja nie uczestniczy w kompleksowym programie rozminowywania finansowanym przez Komisję Europejską w latach 2008-2013, a jak dotąd liczba takich min, które zostały tam rozmieszczone, jest nieznana. Choć Chorwacja nigdy nie produkowała żadnych min tego rodzaju, śmiercionośne miny przeciwpiechotne znaleźć można wzdłuż tysiąca kilometrów jej terytorium. Z całym szacunkiem zwracam się do Komisji Europejskiej i do pana, panie przewodniczący, o podjęcie interwencji w celu zapewnienia, by Chorwacja mogła również skorzystać z pomocy europejskiej, tak samo, jak Bośnia, Ukraina, Kosowo i Cypr, ponieważ operacja rozminowania jest niezwykle kosztowna i bardzo niebezpieczna. Wystąpiłem jako przewodniczący Wspólnej Komisji Parlamentarnej UE-Chorwacja z ramienia Unii Europejskiej. Dziękuję bardzo za udzielenie mi głosu.
(EL) Panie przewodniczący! Demonstracje rolników w Grecji są, podobnie jak inne demonstracje w Europie, wyrazem istotnego przesłania, że jesteśmy świadkami zmian w sposobie postrzegania rolnictwa i kwestii żywności poprzez żądanie zreformowania polityki europejskiej i krajowej. Kiedy na szczeblu europejskim gospodarka ulega załamaniu i następuje utrata zaufania do systemu finansowego, stopniowo znikają małe i średnie przedsiębiorstwa i spada zatrudnienie, nie możemy przymykać oczu na problemy piętrzące się na wsi, w rolnictwie, w gospodarce wiejskiej i w kwestii zatrudnienia na szczeblu lokalnym. Byłoby dobrze, gdyby Komisja Europejska i Parlament Europejski rozpoczęły rozmowy i przedstawiły propozycje zmierzające do rozwiązania tych problemów, nie tylko po to, żeby umożliwić przetrwanie małych i średnich gospodarstw, ale także, żeby uchronić je od kryzysu w najbliższych latach, uaktywnić mechanizm interwencyjny i wzmocnić mechanizm zarządzania kryzysowego - w taki sposób, żeby możliwe było nawet pokrycie strat w przypadku utraty dochodów. Należy także wzmocnić politykę krajową, którą można by uelastycznić, niekoniecznie poprzez współfinansowanie wspólnej polityki rolnej.
(LT) Ostatnio przywódcy europejscy stwierdzili, że są rozczarowani postawą przywódców Ukrainy i Gruzji i zaczynają wątpić, czy przywództwo na Ukrainie i w Gruzji jest w stanie zdemokratyzować te państwa i doprowadzić do ich przystąpienia do NATO i Unii Europejskiej. Takie opinie i wystąpienia mogą jedynie uzasadniać politykę Rosji i jej sił specjalnych. Na naszych oczach dokonywane są rosyjskie prowokacje, których celem jest osłabienie prezydenta Juszczenki i prezydenta Saakaszwilego oraz realizowanej przez nich prozachodniej polityki. Podejmowane są także ukryte prowokacje. Najlepszym sposobem zbadana, jak organizuje się takie prowokacje byłoby zbadanie archiwów KGB. Tylko naiwni politycy współczesnej Europy mogą uważać, że Rosja nie stosuje już takich metod szantażu i prowokacji, chociaż kierowana jest przez oficera KGB, pana Putina. Zgodnie z rozpowszechnianą ostatnio informacją mającą charakter prowokacji Gruzja porwała żołnierza rosyjskiego. Wiadomością tą karmiono Europę przez cały tydzień. Później Rosja przyznała, że w rzeczywistości żołnierz ten zdezerterował, ale czarna propaganda wywołała już zamierzone szkody. Odnosi się wrażenie, że Rosja świetnie rozgrywa kwestię czołgów, gazociągów, informacji i dezinformacji. Jednakże prowadzenie takiej polityki przez Rosję jest możliwe przede wszystkim dzięki naiwności polityków europejskich.
(PL) Panie przewodniczący! Korzystając z faktu, iż uwaga światowej opinii publicznej skupiona jest teraz na kwestiach związanych z kryzysem gospodarczym, władze Chin wzmocniły nacisk swojego rozbudowanego aparatu opresji na Tybetańczyków. Kampania, która ma potrwać ponad 40 dni, wymierzona jest głównie w uczestników ubiegłorocznych protestów.
Nasilają się wezwania na komisariaty, zniknięcia, zastraszania i niewyjaśnione przypadki śmierci. Nie można wykluczyć, iż konsekwencją represji będą wystąpienia doprowadzonych do ostateczności Tybetańczyków, na które służby i armia chińska odpowiedzą brutalnymi akcjami pacyfikacyjnymi. Może się więc okazać, iż mamy do czynienia z celową prowokacją konfliktu ze strony chińskich władz liczących na fakt, iż nawet demokratyczne rządy w czasie wspólnej walki z kryzysem gospodarczym ograniczą się jedynie do nieśmiałych protestów. Parlament Europejski powinien wypowiedzieć się w tej kwestii jasno i zdecydowanie, dlatego jeszcze dziś pozwolę sobie przesłać do Państwa projekt apelu do premiera Chin. Wyślijmy razem sygnał komunistycznemu reżimowi, że nie godzimy się na łamanie podstawowych praw mieszkańców Tybetu.
(RO) Komisja Europejska ogłosiła 2009 rok "Europejskim Rokiem Kreatywności i Innowacji”. Kreatywne myślenie stanowi klucz do sukcesu w gospodarce światowej, co Unia Europejska uznała za fakt już dość dawno temu. Rzeczywiście innowacyjność stanowi istotny element pakietu klimatycznego i planu rewitalizacji gospodarki europejskiej, które przyjęte zostały przez Komisję Europejską. Ze swej strony Parlament Europejski powinien zaangażować się aktywniej we wspieranie kreatywności jako siły napędowej innowacji. W zeszłym roku przyjęty został pakiet energetyczno-klimatyczny oraz oświadczenie pisemne w sprawie fibromyalgii, za co chciałbym jeszcze raz państwu podziękować. Poprzez identyfikację nowych metod leczenia fibromyalgii przedmiotowe dokumenty torują drogę innowacji i kreatywności w dziedzinach o podstawowym znaczeniu, takich jak zdrowie, a poprzez doprowadzanie do wzrostu efektywności alternatywnych źródeł energii, także w dziedzinie energii.
(HU) Panie przewodniczący! W dniu 21 grudnia 2007 r. do strefy Schengen przystąpiły także Węgry, a jednak w przypadku granicy austriacko-węgierskiej, istnieją kwestie, które nie zostały jeszcze rozstrzygnięte. W rzeczywistości władze Burgenlandu nie rozmawiają z nami. Dlatego w czerwcu 2008 r. moi węgierscy koledzy przedłożyli Komisji Petycji Parlamentu Europejskiego petycję, którą natychmiast przekazaliśmy panu komisarzowi Jacques'owi Barrotowi. Cztery miesiące później pan komisarz Barrot udzielił wreszcie odpowiedzi na tę petycję, stwierdzając, że nie dysponuje dostatecznymi informacjami niezbędnymi do rozpatrzenia jej, a także, że podjęta zostanie próba skontaktowania się z osobą, która ją złożyła. Kolejne dwa miesiące później osobiście skontaktowałam się z osobą, która złożyła tę petycję i zapytałam jak się sprawy mają. Zostałam poinformowana, że jak dotąd nikt nie skontaktował się z tą osobą w imieniu Komisji Europejskiej; rzeczywiście, w ten sposób trudno Komisji Europejskiej uzyskać informacje! Kiedy następnie skontaktowałam się z urzędnikami Komisji Europejskiej, zostałam poinformowana, że zbadają tę sprawę "w stosownym terminie”. Chcę zapytać Komisję Europejską, co oznacza wyrażenie "w stosownym terminie”, a ponadto chciałabym wyrazić nadzieję, że kampania dotycząca wyborów, które mają się odbyć za cztery miesiące nie zostanie podobnie przeprowadzona przez pana Barroso i pana Jacques'a Barrota "w stosownym terminie”. Dziękuję bardzo.
(HU) Panie przewodniczący. panie i panowie! Dziękuję! Oto w migawkowym skrócie przykład szerzącego się nadal w Europie rasizmu. Kilka dni temu na Węgrzech komendant policji, został uwolniony od zarzutu wygłoszenia rasistowskiej wypowiedzi i przywrócony na stanowisko, po tym jak pojawiła się wzmianka, że rzekomo przeprowadzone zostało dochodzenie wewnętrzne. Dochodzenie to nie objęło kwestii, czy ta rasistowska wypowiedź w istocie miała miejsce, czy też nie.. Z kolei w Rumunii, w gminie Tărlungeni koło Braşowa, wybudowano mur pomiędzy rodzinami romskimi a nieromskimi. W odpowiedzi na pytanie miejscowego dziecka, dlaczego są rozdzielani, ojciec odpowie może: ponieważ ci, którzy mieszkają po tamtej stronie muru to źli ludźie, a ci, którzy mieszkają po drugiej stronie są dobrzy. Dziesięć dni temu głosowaliśmy nad przyjęciem sprawozdania delegacji do Włoch, a następnie tydzień temu Włochy użyły sił zbrojnych przeciwko ludności romskiej po tym, jak nieznani sprawcy popełnili dwa przestępstwa. Policja prowadzi akcję przeciwko rodzinom romskim, wykorzystując do tego celu helikoptery, psy i uzbrojonych policjantów. Dziękuję bardzo.
(PT) W Portugalii gwałtownie rośnie liczba pracowników dotkniętych bezrobociem. Codziennie jakieś przedsiębiorstwo ogłasza, że ogranicza produkcję, zwalnia pracowników, a nawet, że ulega likwidacji.
Do najpoważniejszych przypadków należy zagrożenie, jakie zawisło nad około dwu tysiącami pracowników spólki Qimonda w Vila do Conde w następstwie ogłoszenia upadłości spółki matki w Niemczech. W środę delegacja pracowników z obydwóch krajów będzie tutaj w Parlamencie, oczekując solidarności i naszego poparcia w ich walce o ochronę miejsc pracy.
Wzrasta także liczba przypadków skandalicznych opóźnień w wypłacaniu należnych wynagrodzeń i innych należnych pracownikom świadczeń, jak ma to miejsce w wytwórniach korka, niektórych zakładach włókienniczych i przedsiębiorstwach np. sektora ceramicznego czy metalurgicznego. Sytuacja ta wywołuje poważne problemy społeczne, wzrost ubóstwa, a nawet tragiczną sytuację w przypadkach, gdy członkowie tej samej rodziny zatrudnieni są w tym samym przedsiębiorstwie. Zaledwie kilka dni temu mogłam sama naocznie się o tym przekonać w Subercor, przedsiębiorstwie mającym swoją siedzibę w Santa Maria da Feira (należącym do grupy Suberus działającej w sektorze obuwniczym), gdzie pracownicy borykają się z problemami, ponieważ nie otrzymują należnych im wynagrodzeń, a niektórym parom głód zagląda w oczy i nie mają już nawet żywności dla swoich dzieci. Są to okropne sytuacje wywołane kryzysem, który nas niszczy, a którego skutki dostrzec można na twarzach i w życiu ludzi. Dlatego apeluję nie tylko o solidarność, ale także o rozwiązanie tych poważnych problemów.
(HU) Panie przewodniczący! Węgierskie społeczeństwo z wielką uwagą śledzi rozwój wydarzeń w sprawie dotyczącej użycia armatek wodnych na Węgrzech i chciałabym jak najszybciej mieć jasny obraz tej sytuacji. Wzywam Komisję Europejską do udzielenia nam pomocy w tej sprawie. Sprawa ta dotyczy tego, że w latach 2006-2007 rząd Węgier stał niezmiennie na stanowisku, że te nowe armatki wodne nabył na koszt Funduszu Schengen, 22 października 2007 r., armatki te użyte zostały w Budapeszcie w celu rozpędzenia tłumu. Pod koniec 2008 r., Minister Sprawiedliwości i Ochrony Porządku Publicznego stwierdził, że zakup tych armatek nie został sfinansowany ze środków Funduszu Schengen, który jest Funduszem Unii Europejskiej. Właściwy komisarz potwierdził, że zakup tych armatek nie został sfinansowany ze środków Funduszu Schengen. Dzień później sekretarz stanu z tego samego ministerstwa oświadczył, że rząd węgierski pokrył koszt zakupu tych armatek wodnych ze środków krajowych Funduszu Schengen, podważając oświadczenie Komisji Europejskiej. Moje pytanie brzmi: czy Komisja Europejska sprawdziła, czy w tym przypadku środki Funduszu Schengen wykorzystane zostały zgodnie z ich pierwotnym przeznaczeniem, a także czy Komisja Europejska starała się ustalić stan faktyczny, jeśli chodzi o zakup tych armatek wodnych? W wyniku tych wydarzeń pod znakiem zapytania stoi wiarygodność i przejrzystość działania nie tylko rządu Węgier, ale także Komisji Europejskiej. Dziękuję bardzo.
Panie przewodniczący! W ostatni poniedziałek rząd brytyjski ogłosił, że przeprowadzi analizy wykonalności projektów dotyczących budowy pięciu elektrowni pływowych u ujścia rzeki Severn, z czego trzy mają mieć formę stopnia wodnego, a dwie formę laguny.
Unia Europejska słusznie wyznaczyła ambitne cele dotyczące energii odnawialnej, ale idea, że osiągnięcie tych celów będzie wolne od kosztów jest złudzeniem. Stopień wodny na rzece Severn mógłby zaspokajać 5% zapotrzebowania Wielkiej Brytanii na energię, ale budowa tego stopnia będzie problemem w kontekście wykładni dyrektywy dotyczącej siedlisk.
Skutkiem argumentów prawnych - lub opinii społeczeństwa - blokujących realizację tego projektu byłoby dowiedzenie prawdziwości myśli Nietzschego, że szaleństwo u jednostek jest rzeczą rzadką, ale u partii, grup i organizacji jest regułą. Unia Europejska i rząd brytyjski powinny rozważyć myśl filozofa Jeremy'ego Benthama, że należy dążyć do zapewnienia jak największego dobra jak największej liczbie obywateli.
(EL) Panie przewodniczący! Dużo czasu zajęło uwalnianie Bałkan od nieproduktywnego nacjonalizmu, który jest niezgodny z europejskimi normami zachowania i europejskimi wartościami. Może się jednak wydawać, że niektórzy muszą usłyszeć to przesłanie jeszcze raz. W październiku 2008 r., rząd Byłej Jugosłowiańskiej Republiki Macedonii złożył wniosek o pomoc finansową Wspólnoty na budowę korytarza nr 10, który ma biec przez jej terytorium. Zaledwie dwa miesiące później, na mocy skandalicznej decyzji, która została nawet opublikowana w dzienniku urzędowym tego kraju, Macedończycy postanowili nazwać tę trasę imieniem "Aleksandra Wielkiego Macedończyka”, łamiąc tym samym w rażący sposób tymczasowe porozumienie z Grecją, przewidujące wyraźnie obowiązek unikania propagandy rządowej i wykorzystywania symboli wzbudzających wrogość, nienawiść i przemoc. Wzywam Komisję Europejską do uzależnienia uwzględnienia tego wniosku o pomoc finansową Wspólnoty od uchylenia tej skandalicznej decyzji, która przypomina nam, że na Bałkanach ciągle jeszcze spotkać można nacjonalistów. Budujemy Europę, w której nie ma miejsca dla nacjonalizmu.
(BG) W ubiegłą środę Komisja Europejska ogłosiła swoją propozycję dotyczącą programu odbudowy w dziedzinie bezpieczeństwa energetycznego.
Zgodnie z tą propozycją Bułgaria otrzyma tylko część 20 milionów euro przeznaczonych na realizację projektu dotyczącego budowy połączenia pomiędzy Bułgarią a Grecją. Tylko część 20 milionów euro przeznaczonych spośród miliardów projektów! W moim kraju mówimy w takich przypadkach, że "góra urodziła mysz”. A wszystko to po wielkim kryzysie gazowym!
Jak państwo wiecie Bułgaria została najpoważniej dotknięta, gdyż jest jedynym państwem całkowicie zależnym od gazu rosyjskiego. Źródła oficjalne twierdzą, że projekty gotowe do realizacji są finansowane, ale pojawiły się podejrzenia, że to nieprawda. Niezwykle ważny, zaproponowany przez Bułgarię projekt rozbudowy magazynów gazu w Chiren może zostać sfinalizowany w ciągu zaledwie kilku miesięcy. Jeżeli Bułgaria nie uzyska na to wsparcia zrealizuje ten projekt samodzielnie, ale gdzie jest zatem owa europejska solidarność i europejska sprawiedliwość?
Tydzień temu wpływowy europejski dziennik doniósł ponownie, że kryzys ten spowoduje w Bułgarii wzrost poparcia dla eurosceptyków do 20%. Mam nadzieję, że ten wynik jest rezultatem błędnego obliczenia. Jeżeli jednak Komisja Europejska będzie nadal traktować Bułgarię w taki sposób to przyczyni się zdecydowanie do wzrostu tego poparcia.
Panie przewodniczący! Dwa i pół roku temu dowiedziałem się, że Komisja Europejska wszczęła przeciwko Danii postępowanie przed Europejskim Trybunałem Sprawiedliwości, ponieważ Dania wprowadziła dwuprocentowy próg zawartości uwodornionych tłuszczy w żywności. Komisja Europejska wszczęła to postępowanie pomimo istnienia dowodów naukowych, które w rzeczywistości wskazują coś przeciwnego, a mianowicie, że kwasy uwodornione wywołują niezwykłe problemy z punktu widzenia choroby wieńcowej itp. Dlatego dwa lata temu postanowiłem wraz z dwoma naszymi kolegami, panem posłem Danem Jørgensenem i panią poseł Lindą McAvan sporządzić oświadczenie pisemne. Poparło nas 254 posłów do Parlamentu Europejskiego z 25 różnych państw członkowskich, co stanowi olbrzymie poparcie.
Ostatnio Komisja Ochrony Środowiska Naturalnego, Zdrowia Publicznego i Bezpieczeństwa Żywności opublikowała sprawozdanie, w którym wyznaczyła maksymalny poziom na 2%, dokładnie taki sam, jak ten wprowadzony przez Danię. Dlatego na podstawie dowodów medycznych i naukowych wzywam teraz Komisję Europejską do przyjęcia w pełni progu 2%, wprowadzonego w ramach systemu duńskiego i zalecanego w tym sprawozdaniu Komisji Ochrony Środowiska Naturalnego, Zdrowia Publicznego i Bezpieczeństwa Żywności.
(SL) Po raz kolejny zauważam z przykrością, że o ile status mniejszości włoskiej i węgierskiej w Słowenii uregulowany został we wzorcowy sposób i każda z tych mniejszości ma swojego przedstawiciela w Parlamencie Słowenii, mniejszości słoweńskie nie cieszą się takim samym wsparciem w państwach, w których zamieszkują.
Pomimo istnienia traktatu podpisanego w Budapeszcie, brak jest na Węgrzech woli politycznej, żeby umożliwić mniejszości słoweńskiej posiadanie swojego przedstawiciela w parlamencie węgierskim. Ponadto ostatnie doniesienia wskazują, że jedyne muzeum słoweńskie na Węgrzech ma zostać zamknięte na skutek ograniczenia finansowego wsparcia. A przecież muzeum to stanowi jedyny ośrodek życia kulturalnego mniejszości słoweńskiej na Węgrzech i otrzymuje wsparcie finansowe w wysokości jedynie 16 tys. euro.
Podczas, gdy Słowenia przeznacza 14,5 miliona euro rocznie na wspieranie swojej mniejszości węgierskiej, na wspieranie swojej mniejszości słoweńskiej Węgry przeznaczają rocznie jedynie 400 tysięcy euro. Dlatego uzasadnione jest nasze oczekiwanie, by rząd Węgier zwiększył swoje finansowe i polityczne wsparcie dla mniejszości słoweńskiej. Kryzys finansowy nie może być wykorzystywany jako usprawiedliwienie ograniczenia środków finansowych przyznawanych mniejszościom, czy to na Węgrzech, we Włoszech, czy też gdziekolwiek indziej.
Panie przewodniczący! Pomimo istnienia porozumienia pomiędzy władzami Grecji i greckimi rolnikami, rolnicy ci ciągle jeszcze blokują na przejściu granicznym Kulata/Promachonas transgraniczny ruch drogowy pomiędzy Bułgarią i Grecją. Stała, trwająca już 14 dni blokada ruchu na przejściach granicznych pomiędzy Republiką Bułgarii i Republiką Grecji spowodowała znaczne straty finansowe przewoźników bułgarskim.
Wraz z 14 innymi bułgarskimi posłami do Parlamentu Europejskiego przesłałem zapytanie pisemne do Komisji Europejskiej w sprawie środków podjętych na podstawie rozporządzenia (WE) nr 2679/98. Uznajemy podstawowe prawa i wolności obywateli europejskich. Jesteśmy jednak przekonani, że rozporządzenie to powinno zostać w znacznej mierze zmienione, żeby zapobiec kolejnym przypadkom blokowania ruchu w przewozie pomiędzy państwami członkowskimi z całkowitym naruszeniem podstawowych zasad funkcjonowania rynku wewnętrznego, takich jak zasada swobodnego przepływu towarów i osób.
(FR) Pani przewodnicząca! Dziewięć dni temu wichura "Klaus” wyrządziła poważne szkody w regionie Akwitanii, Pirenejów Środkowych i Langwedocji-Roussillon.
Szkody te są znaczne i wzywam do udzielenia tym regionom europejskiej pomocy nadzwyczajnej. Mam na myśli w szczególności nie tylko fundusz solidarności Unii Europejskiej, ale także fundusze strukturalne i Fundusz Rozwoju Obszarów Wiejskich, a ponadto wyrażenie zgody na zastosowanie pomocy państwa.
Panie i panowie! Chciałabym zwrócić państwa uwagę, że w maju 2005 r. Parlament Europejski przyjął sprawozdanie pana Berenda w sprawie reformy funduszu solidarności mającej na celu rozszerzenie zakresu stosowania tego funduszu. Sprawa ta utknęła w martwym punkcie w oczekiwaniu na decyzję Rady Ministrów. Sprawa ta winna koniecznie znaleźć wkrótce pozytywne zakończenie.
Obywatele europejscy oczekują, że Unia Europejska będzie ich chronić i udzielać im praktycznej pomocy. Umożliwienie tym francuskim regionom otrzymania pomocy nadzwyczajnej oraz doprowadzenie do końca procesu reformy funduszu solidarności stanowiłoby w oczach Europejczyków żelazną gwarancję, że obowiązkiem i celem Unii Europejskiej jest wspieranie ich w trudnych sytuacjach.
(EL) Pani przewodnicząca! Rolnicy prowadzący małe i średnie gospodarstwa rolne demonstrują już od dwóch tygodni na ulicach w walce, która wstrząsnęła całym krajem. Wspólna polityka rolna, wspólnie kształtowana i wdrażana przez kolejne rządy Grecji oraz umowy zawierane w ramach Światowej Organizacji Handlu doprowadziły do spadku produkcji rolnej, drastycznego obniżenia dochodów rolników prowadzących małe i średnie gospodarstwa rolne i szybszej likwidacji takich gospodarstw. Bilans Grecji w wymianie handlowej produktami rolnymi uległ zmianie z dodatniego na ujemny, w samym tylko 2008 r. zamykając się kwotą trzech miliardów euro. Zamiast zaspokajania podstawowych potrzeb małych i średnich gospodarstw rolnych, rząd Nowej Demokracji stara się wprowadzić je w błąd pozbawionymi sensu deklaracjami, a jednocześnie mobilizuje siły specjalne w celu zdławienia stawianego prze nie oporu. Komunistyczna Partia Grecji i pracownicy wspierają walkę małych i średnich gospodarstw rolnych ze wspólną polityką rolną oraz całą polityką Unii Europejskiej wymierzoną w ruchy oddolne oraz z burżuazyjnymi rządami. Wspiera także żądania rolników dotyczące wprowadzenia gwarantowanych cen minimalnych na produkty rolne i produkty pochodzenia zwierzęcego, które to ceny pokryłyby koszty produkcji oraz zwiększyły dochody małych i średnich gospodarstw rolnych.
Pani przewodnicząca! W miarę pogłębiania się kryzysu gospodarczego w Wielkiej Brytanii zaczynają pojawiać się podstawowe problemy prowadzące do akcji protestacyjnych w przemyśle, które są następstwem konieczności gwarantowania nieograniczonej swobody przemieszczania się w Unii Europejskiej pracowników oraz przestrzegania w przypadków dużych kontraktów wymogów dotyczących zamówień publicznych, zgodnie z którymi zamówienia pozyskiwane przez przedsiębiorstwa zagraniczne powodują znaczny napływ pracowników z zagranicy, stawiając lokalnych pracowników i bezrobotnych w niekorzystnej sytuacji i pozbawiając ich możliwości zatrudnienia.
Uważam, że wielu dostrzeże w tym cenę, jaką Wielka Brytania płaci za swoje członkostwo w Unii Europejskiej. Jesteśmy zmuszani do podporządkowania się prawom rynku pracy oraz nadrzędności prawa Unii Europejskiej i wyroków Europejskiego Trybunału Sprawiedliwości. Polityka zamówień publicznych zakazująca preferencyjnego traktowania wykonawców i pracowników miejscowych podsyca coraz większe niezadowolenie z Unii Europejskiej i jej nieelastycznego reżymu.
(EL) Pani przewodnicząca! Dwa lata temu Parlament Europejski przyjął niemalże jednogłośnie pewną rezolucję. Drogą tej rezolucji Parlament wezwał o ustalenie losu osób zaginionych na Cyprze. Minęły dwa lata i nie osiągnięto żadnych postępów w tej sprawie. Armię turecką wezwano do przekazania właściwej komisji wszystkich informacji znajdujących się w posiadaniu armii tureckiej, ale nic nie zrobiono w tym zakresie. Wprost przeciwnie, mamy dziś publiczne przyznanie się przez Turka, który był wtedy żołnierzem i który ze względu na wyrzuty sumienia, nie mogąc ich dłużej znieść przyznał się do zabicia 10 Cypryjczyków narodowości greckiej. Armia turecka wie o tych i o innych zbrodniach i niewątpliwie nie ma dziś takiej cywilizowanej osoby narodowości tureckiej, czy jakiejkolwiek innej narodowości, która nie potępiałby tych zbrodni wojennych. Co powinniśmy jednak zrobić? Musimy zwiększyć nasze wysiłki, żeby przekonać armię turecką do dostarczenia właściwej komisji informacji w celu położenia kresu cierpieniom krewnych osób wtedy zaginionych.
Pani przewodnicząca! Jak państwo wiecie w moim kraju szerzą się protesty przeciwko włoskiemu przedsiębiorstwu, które zdobyło zamówienie w rafinerii ropy naftowej działającej w moim okręgu wyborczym i zatrudnia do celów realizacji tego zamówienia wyłącznie pracowników włoskich.
Te głosy protestu są zrozumiałe, jeżeli ta spółka rzeczywiście zastrzegła sobie prawo zatrudnienia wyłącznie obywateli swojego kraju, nie pozwalając pracować obywatelom Wielkiej Brytanii. Byłoby to naruszenie prawa Unii Europejskiej (dyskryminacja ze względu na narodowość), tak, jak naruszeniem prawa Unii Europejskiej byłoby, gdyby spółka ta naruszała brytyjskie wymogi prawne, których musi przestrzegać zgodnie z dyrektywą dotyczącą pracowników delegowanych.
Jeżeli jednak protestujący twierdzą, że tylko przedsiębiorstwa brytyjskie powinny mieć prawo do przystąpienia do uczestnictwa w przetargu na wykonanie tych prac i zatrudniania wyłącznie brytyjskich pracowników, to oczywiście protestujący wysuwają niesłuszny argument. Powinni pamiętać, że ponad dwa miliony obywateli brytyjskich pracują w innych państwach członkowskich Unii Europejskiej, a w Wielkiej Brytanii pracuje tylko milion obywateli innych państw członkowskich.
Hasło "brytyjska praca dla Brytyjczyków” powinno oznaczać umożliwianie brytyjskim pracownikom konkurowanie poprzez dobre wyszkolenie i bez dyskryminacji. Hasło to nie może oznaczać zastrzegania czegokolwiek wyłącznie ze względu na daną narodowość, czy to narodowość brytyjską, czy też jakiegokolwiek innego państwa członkowskiego Unii Europejskiej.
(IT) Pani przewodnicząca, panie i panowie! Z zadowoleniem stwierdzam, ze za dwa dni powitamy tutaj na uroczystym posiedzeniu prezydenta Autonomii Palestyńskiej. Tym razem prezydent Autonomii przybywa do Parlamentu Europy ojczyzn, która niszczy europejską ojczyznę, przez co basen Morza Śródziemnego nadaje się wyłącznie na grobowiec dla biednych i skazanych na głód i eksterminację.
My zebrani tutaj reprezentujemy - zobaczcie, nadszedł czas na protesty nacjonalistów i wszyscy reprezentujący wszystkie grupy polityczne powinni wziąć udział w tym proteście - plagę Europy ojczyzn, niszczącą ojczyznę europejską, i naszym obowiązkiem jest powiedzieć to Brukseli. Za dwa dni wystąpi tutaj Palestyńczyk. To, że jak pokazała to Fundacja Adenauera, 80% obywateli Izraela opowiada się za Europą, w przeciwieństwie do rządu w Jerozolimie, pokazuje także, że nawet narody Palestyny, Libanu, południowej części basenu Morza Śródziemnego i Tunezji nie mają prawa dążyć do rewolucji...
(RO) Biorąc pod uwagę obecną sytuację w Europie, priorytetem staje się zagwarantowanie bezpieczeństwa energetycznego. Dywersyfikacja tras przesyłu energii może zostać zagwarantowana przez wzajemne połączenie gazowych sieci Europy, co wzmocni także solidarność pomiędzy poszczególnymi państwami członkowskimi, jedną z podstawowych zasad Unii Europejskiej. Oprócz wkładu finansowego wniesionego przez Rumunię i Węgry, Komisja Europejska zaproponowała w zeszłym tygodniu przeznaczenie 30 milionów euro na ukończenie projektu budowy gazociągu Arad-Szeged, dla którego wsparcie finansowe wstrzymane zostało ponad pięć lat temu.
Projekt ten ma kapitalne znaczenie. Gazociąg ten nie tylko połączy Rumunię i Węgry, ale także zapewni połączenie z sieciami gazowymi Unii Europejskiej. Kiedy gazociąg ten będzie już gotowy, Rumunia będzie mogła zarówno kupować, jak i sprzedawać gaz na rynku europejskim, nie tylko w normalnych warunkach, ale także w przypadku wystąpienia europejskiego kryzysu energetycznego. Mając to na uwadze apeluję o państwa poparcie, żeby propozycja Komisji Europejskiej zrealizowana została jak najszybciej.
(DE) Pani przewodnicząca! Skandal mięsny w Irlandii rozlał się na całą Europę, w tym na Austrię, gdzie w ramach dziwacznej konsekwencji tego skandalu irlandzkie mięso sprzedane zostało jako tyrolski boczek. Uważam, że jedynym rozwiązaniem tego obejmującego swoim zasięgiem całą Europę problemu jest wprowadzenie w przypadku świeżego mięsa i produktów mięsnych obowiązkowej deklaracji, która zawierałaby następujące informacje: miejsce pochodzenia; czas podróży zwierzęcia do rzeźni oraz z rzeźni do punktu sprzedaży mięsa; jeżeli mięso pochodzi spoza UE niezbędne powinno być wyraźne określenie kraju pochodzenia. Ponadto najwyższy czas, żeby Unia Europejska sprawdzała takie rzeczy wykorzystując do tego celu inspektorów. Żeby rzeczywiście cel ten mógł zostać osiągnięty wzywam Radę, Komisję i państwa, panie i panowie posłowie, do podjęcia kroków mających na celu zapewnienie, by konsumenci europejscy nie byli już dłużej wprowadzani w ten sposób w błąd.
(SL) Widzieliśmy i słyszeliśmy doniesienia, że długoletnia wojna domowa na Sri Lance dobiega końca. Jednakże to nie sukces polityczny, czy trwałe rozwiązanie zmusiło Tamilskie Tygrysy do opuszczenia swojego ostatniego, głównego bastionu, lecz przewaga wojskowa sił rządowych. To wojskowe rozwiązanie najeżone jest trudnościami. Mamy zwycięzców i przegranych, przy czym stroną przegraną jest licząca dziesiątki tysięcy miejscowa ludność cywilna, która wycofuje się lub ucieka z obawy przed jednostkami rządowymi.
Doświadczenia z Bałkan Zachodnich uczą nas, że następstwem zwycięstwa wojskowego i formalnego zaprzestania działań wojennych jest często mordowanie pokonanych lub ich rzekomych sympatyków przez zwycięzców. Zwycięstwo może pociągać za sobą często pojedyncze przypadki niekontrolowanych działań o charakterze retrybutywnym, ale także często przypadki zorganizowanych mordów, które sprawcy starają się zazwyczaj ukryć.
Nie jest moim zamiarem kogokolwiek z góry oskarżać. Staram się jedynie zwrócić uwagę, że Unia Europejska powinna także podjąć natychmiastowe działania mające na celu zapewnienie międzynarodowej obecności i międzynarodowego nadzoru w najbardziej krytycznym okresie, który następuje po zakończeniu konfliktu, okresie narażającym ludność cywilną uciekającą ze strachu na największe niebezpieczeństwa.
Pani przewodnicząca! Wiele osób świadomych jest paniki, jaka wybuchła ostatnio w Republice Irlandii w związku z dioksyną. W problem ten uwikłali się także hodowcy bydła opasowego w Irlandii Północnej, ponieważ sprowadzając mieszanki paszowe spowodowali pojawienie się tego problemu u swoich zwierząt. Władze Irlandii Północnej zaoferowały obecnie rolnikom dwudziestopięcioprocentowe wyrównanie, co oznacza, że będą zrujnowani. Władze Irlandii Północnej mają trudności ze znalezieniem funduszy uzupełniających i nie będą mogły skorzystać z wsparcia ze środków Unii Europejskiej w wysokości 37,5% Jak rozumiem, rząd Republiki Irlandii dał wyraźnie do zrozumienia, że nie będzie brał na siebie jakiejkolwiek odpowiedzialności, pomimo tego, że zakład produkujący mieszanki pasz był przezeń licencjonowany i nadzorowany. W jednym z zakładów znajduje się także znaczna ilość skażonej wieprzowiny. Jest to bardzo poważny i niebezpieczny problem, który musi zostać jak najszybciej rozwiązany.
- (RO) Unia Europejska zajęta jest przygotowaniami do negocjacji w sprawie umowy, która miałaby wejść w życie z dniem wygaśnięcia protokołu z Kioto i miałaby na celu dalsze ograniczanie przyczyn zmian klimatycznych. Państwa członkowskie muszą stopniowo ograniczyć swój poziom emisji dwutlenku węgla. Przedsiębiorstwa europejskie muszą niezwłocznie dokonać inwestycji w unowocześnienie swoich obiektów produkcyjnych w sektorach energochłonnych, żeby móc utrzymać obecny poziom produkcji i zatrudnienia oraz chronić środowisko naturalne.
Chciałabym zwrócić uwagę państwa na fakt, że w okresie obecnego kryzysu przedsiębiorstwa europejskie mają trudności z pozyskaniem kredytów, które są im niezbędne, żeby mogły się modernizować. Koniecznością nie jest tutaj zmniejszenie przez przedsiębiorstwa europejskie produkcji, lecz po prostu produkowanie w bardziej inteligentny i bardziej przyjazny dla środowiska naturalnego sposób. Wzywam Komisję Europejską, Europejski Bank Inwestycyjny i poszczególne państwa członkowskie do nadania zrównoważonemu rozwojowi Unii Europejskiej priorytetu i zagwarantowania poprzez europejski plan naprawy gospodarczej warunków niezbędnych, żeby przedsiębiorstwa europejskie mogły się zmodernizować i pozostały konkurencyjne na coraz trudniejszym rynku.
- (HU) Pani przewodnicząca! Dziękuję pani bardzo. Unia Europejska stoi w obliczu wyzwań związanych z gwarantowaniem stabilności i bezpieczeństwa, podniesieniem poziomu dobrobytu swoich obywateli i budowaniem wspólnej europejskiej przyszłości. Mniejszości historyczne, narodowe i etniczne stanowią trwałą wartością i przyczyniają się do budowy i istnienia Europy szczycącej się swoją różnorodnością. Poszanowanie praw tych mniejszości nie zostało jeszcze odpowiednio zagwarantowane. Nadzieję wzbudza jednak istnienie dokumentów takich, jak ramowa konwencja w sprawie ochrony mniejszości narodowych, czy europejska karta języków regionalnych i języków mniejszości. Oczywiste jest, że do czasu ratyfikacji przez każde państwo członkowskie Unii Europejskiej tych dokumentów, niezbędne będą dalsze działania. Parlament powinien postawić sobie za cel stworzenie wiążącej umowy ramowej, która gwarantowałaby ochronę mniejszości narodowych uznając, że zgodnie z zasadą pomocniczości różne formy autonomii i samostanowienia stanowią dla tych mniejszości zadowalające rozwiązania. Dziękuję państwu bardzo.
(FR) Pani przewodnicząca! Chciałabym wyrazić moje pełne poparcie dla obywateli i rodzin, które ucierpiały podczas wichury "Klaus”, która ponad tydzień temu przeszła przez Europę Południową, a w szczególności południowo-zachodnią Francję.
Następstwa tej wichury są tragiczne. W wyniku wichury śmierć poniosło 11 osób, prądu pozbawionych zostało ponad jeden i pół miliona domów, a zniszczeniu uległo ponad 300 tysięcy hektarów lasów, tzn. 40% lasów regionu Landes. Powalone zostały drzewa o kubaturze łącznej około 30-40 milionów metrów sześciennych.
Od 2002 roku Unia Europejska ma Fundusz Solidarności, który umożliwia udzielanie europejskim regionom dotkniętym takimi klęskami żywiołowymi nadzwyczajnej pomocy finansowej. Rada Ministrów musi - powtórzę tutaj wnioski pani poseł Laperrouze - uruchomić środki z tego Funduszu Solidarności i mam nadzieję, że Parlament Europejski dopilnuje, żeby stało się to jak najszybciej.
Pani przewodnicząca! Obchodzić będziemy 20-tą rocznicę rozpoczęcia obrad tzw. Okrągłego Stołu w Polsce. Wtedy do rozmów zasiedli rządzący i opozycja, aby zastanowić się wspólnie nad rozwiązaniem polskich problemów, zarówno tych o charakterze ekonomiczny i społecznym, jak i tych najważniejszych - ustrojowych.
Strony opozycyjne reprezentowali przede wszystkim przedstawiciele powstałej w 1980 r. "Solidarności”, na czele z Lechem Wałęsą, i jej doradcy. Po stronie rządzącej natomiast zasiadły władze upadającego systemu gospodarki socjalistycznej - byli autorzy stanu wojennego w Polsce.
W następstwie rozmów i ustaleń Okrągłego Stołu w czerwcu 1989 r. przeprowadzone zostały wybory, dzięki którym powołany został pierwszy rząd z niekomunistycznym premierem na czele - Tadeuszem Mazowieckim. Ten właśnie rząd wskazał, że właściwym kierunkiem, w jakim powinna podążać Polska, jest nie tylko wolność i demokracja, ale i integracja z Unią Europejską. Zmiany, jakie wówczas zaszły w moim kraju, zapoczątkowały marsz wielu krajów Europy Środkowowschodniej ku wolności, demokracji i integracji z Unią Europejską.
Produkcja i zatrudnienie w sektorze tekstylnym i odzieżowym w kilku państwach członkowskich (debata) 
Kolejnym punktem posiedzenia jest debata w sprawie pytania ustnego skierowanego do Komisji Europejskiej w sprawie produkcji i zatrudnienia w sektorze tekstylnym i odzieżowym w kilku państwach członkowskich.
w zastępstwie autora . - Pani przewodnicząca! W imieniu Komisji Handlu Międzynarodowego, chciałabym powiedzieć, o co w tym wszystkim chodzi.
Chodzi o produkcję i zatrudnienie w sektorze tekstylnym i odzieżowym w poszczególnych państwach członkowskich Unii Europejskiej. Unia Europejska i Chiny zawarły umowę w sprawie wprowadzenia i stosowania wspólnego systemu kontroli wywozu z Chin i przywozu do państw członkowskich Unii Europejskiej wyrobów włókienniczych i odzieżowych określonych kategorii, ale dnia 31 grudnia 2008 r. umowa ta wygasła.
W ostatnich dwóch latach likwidacji uległo 350 tysiecy miejsc pracy, a liczba przedsiębiorstw uległa zmniejszeniu o 5%. Ze względu na wzrost liczby przedsiębiorstw, które zaprzestały działalności lub przeniosły produkcję, co doprowadziło do wzrostu bezrobocia w kilku regionach, chciałabym zadać w imieniu Komisji Handlu Międzynarodowego następujące pytania:
Czy Komisja albo któreś z państw członkowskich zaproponowało lub wystąpiło z wnioskiem o przedłużenie tego dwustronnego mechanizmu nadzoru na okres po 31 grudnia 2008 r. bądź o przyjęcie innych środków w tym zakresie?
Jakie środki zamierza przyjąć Komisja w celu ochrony produkcji i zatrudnienia w sektorze tekstylnym i odzieżowym?
Czy Komisja zamierza kontynuować bieżący nadzór sytuacji na rynku (statystyki dotyczące importu i nadzór celny) oraz informować sektor o najnowszych wydarzeniach?
Jaka jest obecna sytuacja proponowanego rozporządzenia w sprawie pochodzenia towarów ("made in”)?
Jakie środki przyjęła Komisja w odpowiedzi na propozycje przedstawione przez Parlament w rezolucji przyjętej w dniu 13 grudnia 2007?
komisarz. - Pani przewodnicząca! W takich okolicznościach zrozumiałe jest pojawienie się obaw dotyczących możliwości odniesienia sukcesów w produkcji w obliczu konkurencji, a oczywiście wyroby włókiennicze mają bardzo duże znaczenie. Zatrudnienie nadal spada i jesteśmy znowu świadkami spadku produkcji - a to wszystko po dwóch latach względnej stabilności. Oczywiście sektor, o którym tutaj mowa znajduje się na pierwszej linii, jeśli chodzi o globalizację. W procesie tym bardzo istotną rolę odgrywają małe i średnie przedsiębiorstwa.
Po wygaśnięciu w 2007 roku protokołu ustaleń, mieliśmy umowę w sprawie wspólnego systemu kontroli, na który naszą uwagę zwróciła pani poseł Wortmann-Kool, i dzięki temu systemowi pozyskiwaliśmy wstępne informacje dotyczące przepływów handlowych. Dlatego byliśmy w stanie lepiej reagować w razie wystąpienia w naszym przemyśle gwałtownego wzrostu. Jest to także kolejny krok w przechodzeniu na system otwartych rynków, opracowany i rozwinięty - jak państwo wiecie, o czym jestem przekonana - przy współudziale zainteresowanych podmiotów gospodarczych oraz w porozumieniu z państwami członkowskimi i z Parlamentem Europejskim. Poprzez promowanie procesu stopniowych zmian ułatwiliśmy sektorowi tekstylnemu i odzieżowemu dostosowanie się. To rozwiązanie cieszyło się poparciem partnerów społecznych. Partnerzy ci nie wystąpili o przedłużenie okresu stosowania dobrowolnych poziomów wzrostu przewidzianych w protokole ustaleń, kiedy protokół ten wygasł w 2008 r., ani nie wystąpili o przedłużenie okresu stosowania systemu kontroli do 2009 r., choć doceniam to, że niektóre państwa członkowskie wolałyby, żebyśmy to zrobili. Przywóz z Chin ogólnie wzrastał, ale w rozsądnych granicach. Znaczny wzrost w przypadku wyrobów niektórych kategorii, takich jak np. sukienki, spodnie i pulowery, zrównoważony został spadkiem przywozu wyrobów włókienniczych pochodzących od dostawców z innych państw. Dlatego ogólnie w 2008 r. odnotowaliśmy jedynie nieznaczny wzrost, z którym rynki poradziły sobie w miarę dobrze.
Właściwym rozwiązaniem politycznym nie jest ani zamykanie naszych rynków, ani kontrola przywozu. Powinniśmy zapewnić, żeby wszystkie przedsiębiorstwa były w stanie zmienić się, dostosować się, handlować i wprowadzać innowacje umożliwiające wyjście z obecnej sytuacji. To właśnie w celu udzielenia wsparcia takim przedsiębiorstwom poparliśmy przyjęcie planu naprawy gospodarczej. Przyczynia się to oczywiście za olbrzymi wzrost PKB Unii Europejskiej o 1,5%, co powinno przyczynić się do poprawy sytuacji w sektorze tekstylnym i odzieżowym. Problemy, z którymi boryka się ten sektor pojawiły się zanim nastąpiło obecne spowolnienie gospodarcze. Osiem spośród piętnastu wniosków o udzielenie wsparcia w ramach Funduszu Dostosowania do Globalizacji stanowią wnioski dotyczące pomocy dla pracowników sektora tekstylnego.
Komisja gotowa jest wspierać inicjatywy zamierzające do ustanowienia w sektorze tekstylnym i odzieżowym partnerstw mających na celu podejmowanie w obliczu restrukturyzacji działań na rzecz ochrony miejsc pracy i ogólnie rzecz biorąc, wykorzystanie przez sektor wieloletniej tradycji dialogu społecznego. Z zadowoleniem przyjmujemy rezolucję Parlamentu Europejskiego w sprawie przyszłości sektora tekstylnego. Osiągamy postęp w kwestii dostępu do rynków, środków w ramach inicjatywy na rzecz rynków pionierskich oraz umów o wolnym handlu, jako środków dotyczących środowiska i standardów socjalnych. Oczywiście przedmiotem naszego zainteresowanie jest także dewaluacja waluty.
Pani przewodnicząca! Sektor tekstylny i odzieżowy jest sektorem gospodarki par excellence zglobalizowanym, sektorem charakteryzującym się stałymi zmianami pod względem miejsca produkcji oraz ciągłymi restrukturyzacjami i ciągłym dostosowywaniem do nowych warunków, takich jak liberalizacja handlu międzynarodowego. Dla wielu państw członkowskich Unii Europejskiej, w tym Grecji, sektor ten jest ważnym źródłem eksportu i zatrudnienia. Jednakże znaczna liczba przypadków przeniesienia produkcji oraz stały spadek zatrudnienia przybrały niepokojące rozmiary. Oprócz problemów organizacyjnych negatywną rolę odgrywają także poważne różnice pomiędzy wysokością stawek celnych w przywozie stosowanych przez Unię Europejską, z jednej strony, a wysokością takich stawek stosowanych przez najważniejszych jej konkurentów, z drugiej strony. Pani komisarz! Mówimy tutaj o sektorze odnotowującym niezwykle wysoki procent konfiskat wyborów pirackich na granicach Unii Europejskiej, który na dodatek stale wzrasta. W tym przypadku uważam, że propozycja, żeby ustanowić europejskie obserwatorium zajmujące się wyrobami podrabianymi i piractwem jest dobrym pomysłem, gdyż pozwoli usprawnić współpracę pomiędzy właściwymi władzami, poszczególnymi państwami członkowskimi i służbami Komisji, a także zapewnić warunki skutecznej współpracy z sektorem prywatnym. Uważam, że powinniśmy przyjąć rozporządzenie w sprawie pochodzenia towarów ("made in”), które ułatwiłyby nam zagwarantowanie warunków uczciwej konkurencji i ochrony konsumentów. Ustanowienie bardziej skutecznych przepisów dotyczących pochodzenia jest istotne w kontekście stosowania kontyngentów taryfowych w ramach ogólnych preferencji taryfowych i umów o zasięgu regionalnym. Oczekuje się od nas określenia nowych ram współpracy pomiędzy agencjami wdrażającymi politykę przemysłową i politykę rozwoju regionalnego oraz odpowiedzialnymi za wypełnianie zobowiązań, a także skutecznego wspierania przedsiębiorstw europejskich, a w szczególności małych i średnich przedsiębiorstw, żeby mogły zachować i rozwijać swoją konkurencyjną specjalizację. Mam tutaj na myśli wytwarzanie wyrobów o wysokiej wartości dodanej pod względem jakości i wzornictwa, innowacyjności i wykorzystania nowych technologii.
Chcielibyśmy podziękować pani za odpowiedzi, których udzieliła pani na pytania ustne. Chciałabym podkreślić, że jak powszechnie wiadomo sektor tekstylny ma znaczny udział w PKB wszystkich państw członkowskich, w tym Rumunii. Wszyscy jesteśmy świadomi tego, że sektor ten tworzy nowe miejsca pracy, zwłaszcza dla pracowników płci żeńskiej. Z zadowoleniem przyjmuję proponowane przez panią środki i popieram ich przyjęcie, ponieważ mając świadomość znaczenia handlu w okresie obecnego kryzysu gospodarczego powinniśmy zdać sobie sprawę ze znaczenia środków, które powinniśmy podjąć w celu ochrony miejsc pracy.
Mając na uwadze, że pod koniec ubiegłego roku wygasł termin stosowania wspólnego systemu kontroli przywozu wyborów włókienniczych z Chin, a jak rozumiem był to istotny środek monitorowania rynku, chciałabym zaproponować Komisji, żeby przywiązywała większe znaczenie nie tylko do sektora tekstylnego, ale także do innych wrażliwych sektorów przemysłu, takich jak sektor stalowy, chemiczny i maszynowy. Chciałabym także zaproponować, żeby Komisja przedstawiała okresowe analizy skutków, dane statystyczne lub inne elementy i środki o istotnym znaczeniu dla tego sektora. Chcę jeszcze raz pogratulować pani zaproponowanych przez panią środków dotyczących dostępu, wolnego handlu, funduszy i środowiska naturalnego.
Pani przewodnicząca, panie i panowie! Niewątpliwie stoimy w obliczu niezwykle poważnego kryzysu przemysłowego, a europejski sektor tekstylny nie jest w stanie uniknąć tego kryzysu, będącego także następstwem kryzysu finansowego.
Oczywiste jest, że skłonność konsumentów do odkładania wydatków na później wpływa na popyt na europejskie wyroby luksusowe, w tym na wyroby wytwarzane w moim kraju, tzn. we Włoszech, w sektorze, w którym, na co zwrócił uwagę Przewodniczący Komisji Handlu Międzynarodowego, likwidacji uległo 350 tysięcy miejsc pracy i 5% przedsiębiorstw.
Uważam jednak, że na obecnym etapie bardziej niż wsparcia finansowego sektorowi temu potrzebne są, jak w przypadku innych sektorów przemysłu, uregulowania, a ponadto, na co zwrócono już uwagę, potrzebna jest rzeczywista wzajemność. Choć możemy zrozumieć, że jeśli chodzi o państwa wschodzące, obserwujemy dążenie do rzeczywistego otwarcia rynku w celu przyspieszenia i ułatwienia rozwoju tych państw, a tym samym nowych rynków, to o wiele mniej zrozumiały jest brak wzajemności pod względem barier prawnych i taryfowych, gdy idzie o najbardziej rozwinięte państwa, tzn. Stany Zjednoczone, Kanadę, Australię i Japonię.
Dlatego niektóre podstawowe kwestie, co do których, według mnie, zaciągnięte zobowiązanie pozostało raczej na papierze, aniżeli w rzeczywistości, takich jak kwestia oznaczania pochodzenia towarów, powinny jeszcze raz znaleźć się w centrum uwagi Komisji i Rady. Europa potrzebuje nowych reguł, ale potrzebuje także wzajemności i wzmożonych wysiłków w zwalczaniu podrabiania i piractwa, podjęcia rzeczywistych działań dotyczących środków antydumpingowych, a zwłaszcza przyjęcia przepisów dotyczących oznaczania pochodzenia.
Pani komisarz! Jak pani widzi, jeżeli weźmiemy udział w walce bokserskiej, w której jedną rękę mamy związaną z tyłu, to nie odniesiemy zwycięstwa. Chciałbym także przypomnieć, że jest to problem, który dotyczy nie tylko nas, ale także Stanów Zjednoczonych, a także, miedzy innymi Chin i Indii. W państwach tych obowiązują zasady umożliwiające prześledzenie pochodzenia, mające zastosowanie również do naszych produktów, lecz my nie mamy takich zasad. Uważam, że jest to zatem kwestia podstawowa, w przypadku której działalność Komisji wymaga wzmożenia w o wiele większym zakresie niż w przeszłości, ponieważ mieliśmy już możliwość zaobserwowania, że kiedy Komisja czegoś chce, to jest w stanie przekonać do tego nawet tych, którzy są przeciwni, jak miało to miejsce w przypadku kwestii dotyczącej środowiska naturalnego.
Podsumowując uważam, że niektóre środki są kosztowne, a inne są mniej kosztowne, ale to właśnie te kosztowne środki stanowią jeden z elementów pakietu środków mających na celu uporanie się z obecnym kryzysem, który to pakiet ma właśnie zostać ogłoszony. Środki te obejmują Fundusz Dostosowania do Globalizacji, wzrost dostępności kredytów dla małych i średnich przedsiębiorstw w celu wsparcia inwestycji i zwiększenia kapitalizacji takich przedsiębiorstw, wzrost środków na badania w zakresie platformy technologicznej dla sektora tekstylnego i wzrost wsparcia dla eksportu wyrobów małych i średnich przedsiębiorstw. Do środków mniej kosztownych zaliczyć można w szczególności przepisy dotyczące oznaczania pochodzenia, ochrony własności intelektualnej, środków antydumpingowych i zwalczania podrabiania. Uważam, że jeżeli będziemy w stanie przedłożyć propozycje dotyczące wszystkich tych kosztownych i niekosztownych środków, to pomożemy gospodarce europejskiej nie zmieniając reguł konkurencji i nie popadając w skrajność neoprotekcjonizmu.
Zanim ogłoszone zostały inne inicjatywy, zaproponowaliśmy Komisji Handlu Międzynarodowego Parlamentu Europejskiego, że należałoby zgłosić pytanie ustne w ramach debaty na posiedzeniu plenarnym w sprawie produkcji i zatrudnienia w sektorze tekstylnym i odzieżowym w poszczególnych państwach członkowskich Unii Europejskiej, ponieważ uważamy, że jest to pilne i niezbędne.
Zaproponowaliśmy także, żeby ta debata przeprowadzona została z udziałem Rady i zakończona została przyjęciem przez ten Parlament rezolucji; jednakże propozycje te nie uzyskały poparcia pozostałych grup parlamentarnych.
Minął ponad rok od czasu, gdy 12 grudnia 2007 r. przeprowadzona została w tym Parlamencie debata. Ostrzegaliśmy wtedy, że jeżeli nie zostaną podjęte środki mające na celu ochronę produkcji i zatrudnienia w sektorze tekstylnym i odzieżowym, to będziemy nadal doświadczać powolnej agonii i destrukcji znacznej części tego strategicznego sektora. Od tego czasu, tak samo, jak miało to miejsce w przeszłości, likwidacji uległy kolejne tysiące miejsc pracy i zamknięta została niezliczona liczba kolejnych przedsiębiorstw, a tylko w ostatnich latach znikło 350 tysięcy miejsc pracy i 5% przedsiębiorstw.
Chcielibyśmy zapytać, czy to jest właśnie to, co Komisja Europejska uważa za konkurencję poprzez restrukturyzację. Od tego czasu, tak jak dawniej, pracownikom nadal zagraża bezrobocie - nazbyt często bez wypłaty wyrównania czy zaległych, należnych im płac - oraz wzmożony wyzysk, większa niepewność, opóźnienia w wypłacie wynagrodzeń i deregulacja czasu pracy.
Za sytuację tę odpowiadają określone przyczyny i określeni ludzie, tacy jak zwolennicy liberalizacji handlu wyrobami włókienniczymi i odzieżowymi oraz przenoszenia produkcji w celu maksymalizacji zysków, mobilizując do walki znaczną część tego sektora przeciwko konkurencji opartej na ustalonych od początku podwójnych standardach.
Mając do czynienia z taką sytuacją, Unia Europejska albo udawała, że nic szczególnego się nie dzieje, albo podejmowała złagodzone środki, które wcale nie rozwiązywały problemu i nie zaspokajały potrzeb sektora. Wbrew temu co sama twierdzi, Komisja Europejska nie uważa sektora tekstylnego i odzieżowego za szczególny w porównaniu z innymi sektorami. Oprócz pilnych środków, które powinny zostać wdrożone przez każde państwo członkowskie, także Unia Europejska ma obowiązek zapewnienia, że poważne problemy, z którymi boryka się ten sektor zostaną wreszcie rozwiązane.
Pani komisarz! Kiedy wprowadzone zostaną wiążące zasady oznaczania kraju pochodzenia poprzez przyjęcie np. rozporządzenia wprowadzającego taki obowiązek? Kiedy w odniesieniu do produktów pochodzących z importu wprowadzone zostaną takie same wymogi dotyczące bezpieczeństwa i ochrony konsumentów wprowadzone, jak te obowiązujące w odniesieniu do produktów wyprodukowanych w Unii Europejskiej? W jaki sposób Unia Europejska będzie dalej na bieżąco monitorować tendencje w imporcie oraz inspekcje i kontrole celne, udostępniając sektorowi tekstylnemu i odzieżowemu pełne informacje w tym zakresie, a w razie konieczności wdrażać klauzule ochronne? Jak Komisja Europejska wykorzysta możliwości, jakie stwarzają ramy finansowe na lata 2007-2013, w tym tzw. Fundusz Dostosowania do Globalizacji, żeby utrzymać produkcję i zatrudnienie w sektorze tekstylnym i odzieżowym, a zwłaszcza w przypadku małych i średnich przedsiębiorstw dotkniętych liberalizacją? Kiedy opracowana i wdrożona zostanie polityka pieniężna i kursowa, która nie będzie szkodzić eksportowi z niektórych państw członkowskich? Kiedy stworzony zostanie program wspólnotowy zaproponowany przez ten Parlament i kiedy odblokowane zostaną zasoby finansowe, żeby unowocześnić i wesprzeć przedmiotowy sektor oraz dywersyfikację działalności przemysłowej, a w szczególności zasoby przeznaczone dla najmniej uprzywilejowanych regionów, które są od tego zależne?
- (FR) Pani przewodnicząca! Europejski sektor tekstylny i odzieżowy jest sektorem, który w ostatnich kilku latach mocno ucierpiał na skutek szkodliwego wpływu globalizacji.
Obecnie, pomimo ciągle jeszcze bolesnych ran w niektórych europejskich regionach, sektor ten jest w stanie zmienić swój kierunek, zwłaszcza poprzez opracowanie technicznie zaawansowanych i innowacyjnych wyrobów włókienniczych.
Nie osłabiajmy jednak możliwości uzdrowienia tego sektora poprzez nasze niedbalstwo i nasze zaniedbania. Unia Europejska musi naprawdę podtrzymać wolę polityczną stworzenia spójnych warunków konkurencji dla swoich przedsiębiorstw poprzez zachowanie czujności oraz podejmowanie praktycznych i skutecznych działań, kiedy tylko okaże się to konieczne.
Pani komisarz! Żeby Unia zrealizowała ten cel powinna pani monitorować nadal dane statystyczne dotyczące przywozu z Chin i informować ten sektor o ostatnich zmianach. Powinniśmy ściśle obserwować rozwój wydarzeń i zachować elastyczność. Unia Europejska dysponuje niezbędnymi do tego środkami: Znakomitym przykładem tego są środki ochrony handlu. Dlatego będę nadal uparcie przypominać, że Europa, która ochrania nie jest Europą protekcjonistyczną.
Pani komisarz! Moje obawy w dniu dzisiejszym dotyczą jednak niesłychanego wzrostu liczby przypadków konfiskaty podrabianych wyrobów włókienniczych i skórzanych, wyrobów impregnowanych barwnikami azotowymi lub niklem, które stanowią zagrożenie dla bezpieczeństwa i zdrowia konsumentów europejskich narażonych na coraz większe ryzyko. Jest to zjawisko, które, jak mogą państwo łatwo sobie wyobrazić, nie zniknie wkrótce w warunkach kryzysu gospodarczego, który przechodzimy.
Dlatego wzywam panią do podjęcia współpracy z poszczególnymi państwami członkowskimi we wdrożeniu jak najszybciej czteroletniego planu działań w zakresie zwalczania podrabiania i piractwa, obejmującego stworzenie europejskiego obserwatorium monitorującego podrabianie i piractwo oraz wzmocnienie europejskiego systemu celnego.
Wprowadzenie obowiązku oznaczania kraju pochodzenia towarów przywożonych z państw trzecich, harmonizacja procedur kontroli celnej i karanie naruszeń praw własności intelektualnej z zastosowaniem procedury karnej to bitwy, które musimy stoczyć w imieniu naszych przedsiębiorstw, naszych miejsc pracy i naszych obywateli.
- (PT) Pani przewodnicząca, pani komisarz! Sprawa ta jest bardzo specyficzna, a rozróżnienie, którego dokonaliśmy niedawno, podczas wcześniejszej debaty, pomiędzy ochroną i protekcjonizmem, ma tutaj w pełni zastosowanie.
Powinniśmy przeciwstawić się protekcjonizmowi, który prowadzi do ubóstwa, ale absolutnie niezbędne jest zapewnianie ochrony w celu zagwarantowania Europejczykom ich praw podstawowych. Sektor ten odgrywa bardzo duże znaczenie w różnych regionach Europy i w różnych państwach, tak jak ma to miejsce w przypadku regionu, z którego pochodzę, tzn. regionu północnej Portugalii. Sektor ten ma zasadnicze znaczenie dla gospodarki regionalnej. Jest to sektor szczególnie narażony na negatywny wpływ globalizacji. W okresie poważnego kryzysu, takiego, jak ten, z którym się właśnie zmagamy, sektor ten znajduje się w zdecydowanie tragicznej sytuacji.
Unia Europejska i poszczególne państwa członkowskie powinny poświęcić więcej uwagi sektorowi tekstylnemu, wybierając środki defensywne i ofensywne. Środki defensywne obejmują stosowanie wszystkich mechanizmów i środków ochrony rynku, którymi dysponujemy. Obejmują także prowadzenie dialogu politycznego z naszymi głównymi partnerami w celu przeciwdziałania sytuacjom rzeczywistego protekcjonizmu w zakresie polityki pieniężnej i sytuacjom zagrażającym uzasadnionym interesom europejskich producentów. Zapewnianie ochrony europejskim producentom, pracodawcom i pracownikom równoznaczne jest z zapewnianiem ochrony europejskim obywatelom, a także europejskim konsumentom. Powinniśmy zdać sobie z tego sprawę, raz i na zawsze.
Jednocześnie powinniśmy stosować te środki defensywne zgodnie z zasadami równie prostymi, jak te, które zostały już tutaj przedstawione, a mianowicie zgodnie z zasadą wzajemności i zasadą stałego zwalczania nieuczciwej konkurencji. Nie występujemy o traktowanie Unii Europejskiej, czy jej najbardziej dotkniętych regionów w jakiś szczególny sposób. Żądamy tylko, żeby obowiązywały jakieś reguły, a także, żeby reguły te odzwierciedlały podstawowe zasady wzajemności. Unia Europejska i jej państwa członkowskie nie mogą jednak wahać się, czy walczyć o najbardziej odpowiednie do zastosowania w każdym czasie środki ochrony rynku,, ale musimy także opracować ofensywną politykę i ofensywne środki. W rzeczywistości ma to już miejsce w kontekście unowocześniania tego sektora, a także rozwoju zasobów ludzkich, inwestycji w szkolenia zawodowe, modernizacji technologicznej i rozwoju regionalnego.
Istnieją regiony, a jeden z nich dobrze znam, a jest nim mianowicie jak właśnie przed chwilą powiedziałem, region północnej Portugalii, które borykają się z naprawdę tragicznymi problemami i niezbędne jest stawienie tym problemom czoła.
- (LT) W tym roku w litewskim przemyśle włókienniczym i odzieżowym może dojść do likwidacji do 50% miejsc pracy. Pracę może stracić niemal 20 tysięcy pracowników. Nie byłoby to tylko następstwem kryzysu gospodarczego i finansowego. Przemysł włókienniczy zmuszony jest radzić sobie z nieuczciwą konkurencją, a jednocześnie wdrażać wyższe standardy produkcji, pracy, higieny i ochrony środowiska. Bardzo trudno jest konkurować z dotowaną przez rząd chiński produkcją, zwłaszcza ze względu na kurs wymiany nieodzwierciedlający rzeczywistej wartości walut obydwóch stron, politykę kredytową banków, brak odpisów amortyzacyjnych i politykę podatkową. Ponadto Chiny i inne państwa stale zwiększają liczbę barier w dostępie do rynku dla produktów z Unii Europejskiej. Co Komisja Europejska sądzi o sytuacji, w której cena wyrobu chińskiego jest niższa niż cena surowców wykorzystanych do wyprodukowania tego wyrobu? Jakie działania Komisja Europejska planuje podjąć w celu przywrócenia równych warunków konkurencji, to jest równych reguł gry? Ponadto chciałabym prosić o przedstawienie konkretnych przypadków pokazujących, jak dział pomocy technicznej ustanowiony przez Komisję Europejską w celu udzielania pomocy małym i średnim przedsiębiorstwom pomaga przemysłowi włókienniczemu we wszczynaniu dochodzeń w sprawie stosowania środków ochrony rynku w oczywistych przypadkach nieuczciwej konkurencji? Jeśli chciałaby pani wiedzieć, wytwórcy wyrobów lnianych próbują już od dwóch lat wszcząć postępowanie antydumpingowe dotyczące przywozu materiałów lnianych z Chin, ale jak dotychczas nie byli w stanie do tego doprowadzić, ponieważ Komisja nie zapewniła im żadnego technicznego wsparcia. Co według Komisji powinni zrobić ci producenci wyrobów włókienniczych?
(NL) Pani komisarz! Powiedziała pani przed chwilą, że okazało się, iż w przypadku przywozu wyborów włókienniczych z Chin w 2008 roku sytuacja jest w zasadzie lepsza, niż oczekiwano. Czuję się w obowiązku podważyć słuszność pani stwierdzenia, ponieważ dane liczbowe dają całkowicie inny obraz.
W rzeczywistości przywóz wyrobów włókienniczych z Chin osiągnął w zeszłym roku niebotyczne rozmiary. Niewątpliwie, jeżeli przyjrzeć się sytuacji dotyczącej podkoszulków, spodni, sukienek i pulowerów, innymi słowy produktom kategorii wrażliwych, wielkość przywozu uległa w niespełna rok niemalże podwojeniu, a to niewątpliwie jest powodem do dużych obaw. Oznacza to, że stosowany przez nas przez cały ten czas system kontroli nie sprawdził się w praktyce. Jak wszyscy wiemy, wzajemny system kontroli nie jest już obecnie stosowany. Pani komisarz Ashton! Ta sytuacja jest nie do obrony, ponieważ nie dysponujemy żadnymi realnymi sankcjami, które moglibyśmy zastosować; nie mamy żadnej możliwości wywierania wpływu.
Jak powiedziała to moja przedmówczyni, dane liczbowe pokazują także, że jest coś zdecydowanie nie tak z cenami tych przywożonych na masową skalę z Chin wyrobów włókienniczych. Ceny spadły niemal o jedną-trzecią, a takiego spadku nie da się wytłumaczyć samymi różnicami kursowymi. Ponadto, pani komisarz, koszty produkcji w Chinach uległy w zeszłym roku kolejnej znacznemu podwyższeniu, co wskazuje na to, że ceny stosowane w imporcie są praktycznie cenami dumpingowymi. Liczymy na to, że nie pozwoli pani, żeby pozostało to bez żadnej reakcji z naszej strony. Jak powiedział to wcześniej pani poseł Wortmann-Kool, w ostatnich dwóch latach straciliśmy 350 tysięcy miejsc pracy. Jest to w znacznej mierze rezultat nieuczciwej konkurencji i powinniśmy opracować rozwiązanie tego problemu.
Pani komisarz! Nie jest to jedyna budząca niepokój kwestia. Jak pani wie, dużo trudniej jest obecnie pozyskać ubezpieczenie kredytu, a to ma bezpośredni, szkodliwy wpływ na eksport. Rząd francuski opracował już system dodatkowego ubezpieczenia kredytu dla przemysłu tekstylnego i odzieżowego. Należałoby rozważyć, czy moglibyśmy zalecić wprowadzenie tego systemu i usprawnić ten system jeszcze bardziej na szczeblu europejskim. Nie proponuję harmonizacji, lecz dokonanie przez nas próby podjęcia na szczeblu europejskim inicjatyw mających na celu promowanie systemu francuskiego w jakimś zakresie. Czy mogłaby pani zobowiązać się wobec nas, że wykorzystując swoje uprawnienia podejmie pani inicjatywy w tym zakresie? Inicjatywy te nie muszą pociągać za sobą konieczności poniesienia jakichkolwiek kosztów. Jest to tylko kwestia woli politycznej i koordynacji.
(ES) Pani przewodnicząca, pani komisarz! Jak widzieliśmy to ostatnio, przemysł włókienniczy odczuwa skutki głębokiego kryzysu, który doprowadził do likwidacji, relokacji lub zwolnienia pracowników wielu przedsiębiorstw, zwłaszcza w regionach specjalizujących się w produkcji tego rodzaju.
Ze względu na obecny kryzys gospodarczy Komisja Europejska powinna podjąć jak najszybciej i we współpracy z poszczególnymi państwami członkowskimi działania mające na celu łagodzenie skutków społeczno-ekonomicznych tej restrukturyzacji. Zmiany te były szczególnie dramatyczne w przypadku dotkniętych kryzysem regionów i rodzin.
Uważam, że pracownikom sektora tekstylnego i odzieżowego należałoby udzielić pomocy, a także, że należałoby opracować środki socjalne w formie planów mających na celu udzielenie pomocy przedsiębiorstwom restrukturyzowanym lub znajdującym się obecnie w bardzo trudnej sytuacji. Wskazane byłoby przeznaczenie znacznej części środków Europejskiego Funduszu Dostosowania do Globalizacji na restrukturyzację i zatrzymanie w sektorze włókiennictwa zwłaszcza małych i średnich przedsiębiorstw, które stanowią większość przedsiębiorstw tego sektora Unii Europejskiej. Małe i średnie przedsiębiorstwa bardzo boleśnie odczuły skutki liberalizacji rynku.
Ponadto należałoby ustanowić system kontroli importu, w szczególności w odniesieniu do przywozu z Chin, ze względu na wolumen przywozu z tego państwa. Nie jest to wcale kwestia promowania barier handlowych. Jest to bardziej kwestia wyrównania negatywnych skutków tej znacznej zmiany. Nie powinniśmy zapominać, że Unia Europejska jest drugim największym na świecie eksporterem wyrobów włókienniczych i odzieży, co powoduje, że konieczne jest zagwarantowanie optymalnego dostępu do rynków państw trzecich. Jest to niezbędne dla przyszłości przemysłu włókienniczego i odzieżowego Unii Europejskiej, a zwłaszcza małych i średnich przedsiębiorstw.
Wszystkie takie działania powinny być oczywiście prowadzone przy jednoczesnym zagwarantowaniu uczciwej konkurencji w oparciu o promowanie standardów socjalnych i standardów ochrony środowiska naturalnego w odnośnych państwach. W tym względzie bardzo użyteczne byłoby udzielanie konsumentom rzetelnych informacji, np. poprzez wprowadzenie obowiązku oznaczania pochodzenia ("made in”) - co, jak wiemy, nie zostało przyjęte - ponieważ oznaczałoby to, że towary z importu podlegałyby tym samym przepisom bezpieczeństwa i ochrony konsumentów co towary wytwarzane w Unii Europejskiej.
(PT) Pani przewodnicząca, pani komisarz! Postaram się zadać moje pytania w sposób zwięzły i konkretny. Moje pierwsze pytanie dotyczy specjalnego unijnego mechanizmu kontroli przywozu wyrobów włókienniczych, który przestał być stosowany, jak już to wspomniałam, z dniem 31 grudnia 2008 r. Pani komisarz! Brak jest terminowego i rutynowego publikowania danych statystycznych dotyczących przywozu, wywozu i cen, jak ma to miejsce w Stanach Zjednoczonych. Nie dysponując takimi danymi, Unia Europejska nie jest w stanie reagować na wszelkie przejawy nieuczciwych praktyk, a sama Komisja Europejska nie jest w stanie określić swojej strategii. Chciałabym wezwać panią, tak jak zrobili to już przede mną inni posłowie, żeby zajęła się pani tą sprawą.
Po drugie, produkcja w Unii Europejskiej wiąże się coraz bardziej z koniecznością przestrzegania przepisów bezpieczeństwa, przepisów socjalnych i norm dotyczących ochrony środowiska naturalnego. Przykładowo rozporządzenie REACH jest podjętą niedawno inicjatywą wprowadzającą jeszcze większą liczbę wymogów, których musimy przestrzegać.
Ważne jest, żeby Komisja Europejska miała jasno określoną strategię dotyczącą wyrobów z przywozu, które powinny podlegać takim samym wymogom, a która to strategia powinna być przejrzysta, a jej stosowanie monitorowane. W jaki sposób aspekty te są odpowiednio chronione w ramach obowiązujących obecnie umów o wolnym handlu? Czy wprowadzenie obowiązku oznaczania kraju pochodzenia ("made in”) pomoże rozwiązać ten problem w praktyce?
Po trzecie, w celu przeciwdziałania obecnemu kryzysowi Unia Europejska zaczęła realizować plan naprawy gospodarczej. Jaką rolę odgrywać będzie w tym kontekście polityka handlowa? Co Komisja Europejska gotowa jest zrobić obecnie, kiedy szereg innych państw, takich jak Chiny, zaczyna ustanawiać coraz większą liczbę barier pozataryfowych, więc nasze europejskie towary importowane nie mają dostępu do chińskich rynków? Jaką propozycję ma Komisja Europejska w odniesieniu do uaktualnienia lub dostosowania Funduszu Dostosowania do Globalizacji oraz form pomocy dostępnej w ramach funduszy strukturalnych w celu poprawy obecnej sytuacji europejskiego przemysłu włókienniczego?
I wreszcie po czwarte, czy to możliwe, że kryzys, który obecnie przechodzimy doprowadzi do tego, że Komisja Europejska zda sobie wreszcie sprawę z niszczącego wpływu, jaki na gospodarkę europejską wywiera wycenione zbyt wysoko euro ? Jak pani komisarz może podnieść świadomość - już kończę - wśród swoich kolegów komisarzy i podmiotów zajmujących się europejską polityką pieniężną konieczności przywrócenia równowagi...
(DE) Pani przewodnicząca, pani komisarz, panie i panowie! Co by pani zrobiła, pani komisarz, żeby przyspieszyć otwarcie rynków Chin i Indii? Najważniejszą kwestią jest, żebyśmy oczywiście mogli eksportować nasze produkty do tych krajów. Bardzo wiele przedsiębiorstw europejskich zainwestowało w Chinach, budując lub nabywając tam fabryki. Dlatego rzeczywiście bezwzględne pierwszeństwo ma kwestia zapewnienia nam dostępu do bardziej otwartego rynku. Jakie ma pani możliwości, żeby, działając w razie potrzeby we współpracy z panem komisarzem Kovácsem, zaoferować przemysłowi włókienniczemu zachęty podatkowe, w formie takiej, jak np. krótsze terminy amortyzacji, w celu zwiększenia zdolności kredytowej przedsiębiorstw? Pomogłoby to oczywiście także chronić miejsca pracy. Kiedy w przyszłości wdrożone zostanie wreszcie porozumienie Bazylea II konieczne będzie posiadanie struktur umożliwiających wzmacnianie zdolności kredytowej przedsiębiorstw.
(PL) Pani komisarz! Chcę oczywiście mocno wesprzeć dezyderaty naszych kolegów, którzy mówią, że nasze małe przedsiębiorstwa trzeba chronić przed wprowadzaniem na rynek towarów o niższej jakości, podrabianych i pirackich. Pamiętam, że przedstawiciele Związku Producentów Toskanii prosili nas w czasie wizyty o uwzględnienie faktu, że oni nie potrzebują protekcji, ale wyraźnego potwierdzenia, że znaczek Made in Italy będzie widnieć tylko na ich towarach włoskich.
Teraz chcę coś dodać i uświadomić Pani Komisarz, że rzeczywiście ma dosyć trudne zadanie rozwiązania pewnego dylematu. Z jednej strony konsumenci chcą oczywiście kupować tańsze produkty, czyli za niską cenę, nieważne czy pochodzą one z Chin czy z jakiegoś innego kraju, a z drugiej strony muszą wiedzieć, że kosztem tego może tracą miejsca pracy ich rodzimi współobywatele. Może jakaś kampania informująca o tym pomoże Pani, jako rzecznikowi rozwiązania tego dylematu poprzez stawianie pytań i wysunięcie propozycji, które spotkają się ze wsparciem społecznym. Bo jednak chodzi tutaj o konsumenta, a nie o samą Komisję.
(CS) Pani przewodnicząca! Dziękuję. Chciałbym tylko odnieść się pokrótce do całej złożonej kwestii przemysłu włókienniczego i wpływu, jaki wywiera na ten sektor globalizacja. Sądzę, że prawdopodobnie samo stosowanie środków ochrony nie jest właściwym rozwiązaniem. Najważniejszą kwestią jest podniesienie poziomu technologii i jakości produkcji w Europie oraz rozwinięcie europejskiego przemysłu włókienniczego poprzez zmianę jego struktury, polegającą na przejściu na produkcję wyrobów specjalnego asortymentu oraz dążenie do zapewnienia poziomu jakości, jakiego nie są w stanie osiągnąć nasi azjatyccy konkurenci. Jest to możliwość realna i niektóre przedsiębiorstwa w Europie podążają już tą drogą, tworząc nowe segmenty rynku, w których na ogół czują się pewnie. Uważam, że takie wysiłki powinny mieć charakter ogólnoeuropejski i wymagają dobrze przemyślanej koncepcji.
- Pani komisarz! Chciałabym najpierw powiedzieć, że milo mi widzieć panią ponownie w tej Izbie.
komisarz. - Pani przewodnicząca! Chciałabym odnieść się do kilku podniesionych tutaj kwestii. Kilkoro z państwa - pan poseł Papastamkos, pan poseł Susta, pani poseł Ferreira, pan poseł Grau i Segú oraz pan poseł Zaleski - poruszyło sprawę propozycji dotyczącej oznaczania kraju pochodzenia ("made in”). Uważam, że przedstawiona przez Komisję Europejską propozycja jest słuszna i powinna zostać przyjęta, a ponadto, że jej przyjęcie leży w interesie środowiska przedsiębiorców. Jak państwo jednak wiedzą, nie dysponuję jeszcze większością w Radzie i wszelkie przejawy poparcia, jakiego mogliby mi państwo udzielić w zapewnieniu nam tej większości byłyby bardzo mile widziane.
Kilkoro z państwa - pan poseł Susta, pani poseł Saïfi, w szczególności pan poseł Assis,, a także pani poseł Budreikaitė, poruszyło kwestię instrumentów ochrony handlu i znaczenia zapewnienia, byśmy skutecznie wykorzystywali dostępne nam mechanizmy. Podczas mojego przesłuchania zobowiązałam się, że będę dążyć do tego, żeby tak właśnie było i stale kontynuuję moje wysiłki w tym zakresie.
Jeśli chodzi o własność intelektualną, istotną kwestią jest, żebyśmy mieli plan działania i mam zamiar zająć się tą sprawą. Chcę także zająć się szczególniej sprawą działu pomocy technicznej i małych przedsiębiorstw. Zadaniem tego działu jest w szczególności udzielanie pomocy małym przedsiębiorstwom w sprawach dotyczących ochrony. Jestem państwu bardzo wdzięczna. Jeżeli chcielibyście państwo uzyskać więcej informacji dotyczących tej kwestii lub jesteście zainteresowani tą kwestią, to bardzo proszę się ze mną skontaktować.
"Ochrona, a nie protekcjonizm” jest głównym tematem naszych dyskusji. Chciałabym tylko powiedzieć - może zwłaszcza pani poseł Plumb i panu posłowi Ransdorfowi - że jest to istotna różnica. Bardzo ważne jest zwalczanie protekcjonizmu; ważne jest też zapewnienia wsparcia dla naszego przemysłu, żebyśmy w przyszłości mogli konkurować i prowadzić wymianę handlową.
Przedstawiono też kilka interesujących koncepcji, takich jak ocena skutków dla poszczególnych sektorów i przekaże je mojemu koledze, panu komisarzowi Günterowi Verheugenowi. Pan komisarz Verheugen docenia znaczenie gromadzenia danych, w tym danych statystycznych, i postaram się, aby dowiedział się o wyrażonych przez państwa obawach. Powinniśmy zbadać wszystkie rozważane inicjatywy i zastanowić się, jak rozstrzygniemy kwestię dostępu do rynków, o której była tu mowa. Panu posłowi Guerreiro chciałabym powiedzieć, że w pełni doceniam strategiczne znaczenie sektora tekstylnego i odzieżowego, a także znaczenie tego sektora w dyskusji, którą przeprowadziliśmy na temat rynków wzrostowych.
Moja końcowa uwaga skierowana jest to pana posła Rübiga: mając tylko sekundę nie mogę panu powiedzieć jak powinniśmy przyspieszyć otwieranie rynków w Indiach i w Chinach, ale jestem gotowa omówić tę kwestię z panem w dogodnym dla pana czasie.
na piśmie. - (PL) Import tanich tekstyliów z Chin do Europy to problem, który narasta w ostatnim czasie na skutek stopniowej liberalizacji w handlu światowym. Dysponując wielomilionową tanią siłą roboczą chiński przemysł tekstylny ma oczywistą przewagę nad specjalizującymi się głównie w markowych wyrobach producentami europejskimi. W związku z postępującym procesem wypierania rodzimej produkcji przez bardziej konkurencyjny cenowo import z Chin możemy zaobserwować negatywne skutki społeczne dotykające przede wszystkim regiony od wieków specjalizujące w wytwarzaniu odzieży. Jako że zmagamy się obecnie z jednym z najpoważniejszych kryzysów gospodarczych w historii, zagrożenie pauperyzacją dużych obszarów Wspólnoty jest tym większe.
Niekontrolowany napływ taniej odzieży z Azji to także problem podrabiania produktów markowych, co dodatkowo osłabia pozycję producentów europejskich, a konsumentów naraża na poważne ryzyko związane z niską jakością sprowadzanych produktów.
Nie ulega wątpliwości, że w rezultacie wygaśnięcia umowy o dwustronnym nadzorze, co nastąpiło z końcem 2008 r., konieczne są niezwłoczne działania na rzecz przedłużenia tego mechanizmu. Wskazane jest również utworzenie w ramach UE grupy wysokiego szczebla, której zadaniem byłoby monitorowanie napływu chińskich tekstyliów oraz kontrola ich jakości. Mając na uwadze, że w obliczu recesji gospodarczej ochrona miejsc pracy powinna stanowić przedmiot szczególnej troski rządów państw członkowskich i KE, apeluję o nadanie sprawie ochrony europejskiego rynku tekstyliów rangi priorytetowej.
- Kolejnym punktem posiedzenia jest krótka prezentacja przygotowanego przez pana posła Schrödera w imieniu Komisji Rozwoju sprawozdania w sprawie wpływu umów o partnerstwie gospodarczym (UPG) na rozwój.
Panie przewodniczący, pani komisarz, panie i panowie! Rozmawiamy dziś o wpływie umów o partnerstwie gospodarczym na rozwój. Wyrażenie "umowy o partnerstwie gospodarczym” jest dość długie, szczególnie w języku niemieckim. Jest to okropny zwrot i bez wątpienia niewiele osób w Niemczech będzie się tym tematem przejmować, choć w rzeczywistości będzie to jedno z najważniejszych zagadnień najbliższych lat. O co w tym wszystkim chodzi?
W umowie z Kotonu powiedziane jest, że umowy o partnerstwie gospodarczym pomiędzy Unią Europejską a państwami AKP (państwa Afryki, Karaibów i Pacyfiku) powinny zostać zawarte do końca 2007 roku. Należy podkreślić fakt, że kraje rozwijające się, które nie należały i nie należą do grupy państw AKP, złożyły skargę do Światowej Organizacji Handlu (WTO), w której stwierdziły, że Unia Europejska przyznawała państwom AKP specjalne przywileje.
Przynajmniej dla części Karaibów udało nam się przygotować umowę o partnerstwie gospodarczym tego typu, która, w co wierzymy, będzie sukcesem. W przygotowanym przeze mnie sprawozdaniu stwierdzam, że umowa ta stworzy na nowo podstawę dla współpracy na rzecz rozwoju. Pomagamy im, aby byli w stanie pomóc sami sobie. Staramy się powiązać handel i rozwój, przez co rozumiem politykę handlową i politykę rozwoju. Oczywiście wystąpiły pewne tarcia, w szczególności tu w Parlamencie - między naszą komisją, Komisją Rozwoju Regionalnego, a Komisją Handlu Międzynarodowego - dotyczące przede wszystkim zgodności przedmiotowej umowy z regułami WTO, a szczególnie kwestii kontroli parlamentarnej.
Moje sprawozdanie pierwotnie zawierało dwa punkty - numer 5 i 17 - dotyczące tej kontroli. Na prośbę i za radą przewodniczącego Komisji Handlu Międzynarodowego usunąłem je w całości i przedłożyłem alternatywny projekt sprawozdania, niezawierający tych punktów, nad którym będziemy głosować w czwartek. Nie licząc usuniętych fragmentów, mój projekt sprawozdania jest identyczny z jego wersją pierwotną. Przedstawiam w nim zarówno korzyści, jak i ryzyko związane z umowami o partnerstwie gospodarczym, jednak w szczególności podkreślam potencjalne pozytywne skutki tych umów dla mieszkańców wspomnianych wcześniej państw.
Zanim skończę, panie przewodniczący, chciałbym powiedzieć jeszcze jedną rzecz: niektórzy z naszych kolegów wielokrotnie twierdzili, że mieszkańcy państw AKP mieli za mało czasu na zawarcie tych umów. Nie jest to prawdą: mieli czas od roku 2000 do 2007; następnie mieli dodatkowo rok 2008 - i wciąż jeszcze mamy czas. Jednak nie mówimy ludziom w tych krajach, że mogą to zrobić w wybranym przez nich czasie: czasu jest coraz mniej. Zawarcie wspomnianych umów leży w interesie mieszkańców państw AKP, dlatego też apeluję do posłów tej Izby, aby zagłosowali w czwartek za przyjęciem mojego sprawozdania; apel ten kieruję także do posłów, którzy pierwotnie zamierzali zagłosować przeciw. Tu nie ma sporu pomiędzy lewicą a prawicą; tu chodzi o to, aby pomóc mieszkańcom państw AKP uwierzyć we własne siły i zostać w dającej się przewidzieć przyszłości równorzędnymi partnerami w międzynarodowym handlu.
komisarz. - Panie przewodniczący! Komisja z zadowoleniem przyjmuje sprawozdanie przygotowane przez pana posła Schroedera, w którym w wyważony sposób przedstawione zostały zróżnicowane poglądy na temat wpływu umów o partnerstwie gospodarczym (UPG) na rozwój.
Dokumentacja cały czas się zmienia. Podpisaliśmy pełną umowę o partnerstwie gospodarczym z regionem Karaibów, natomiast z państwami i regionami Afryki i Pacyfiku podpisaliśmy umowy przejściowe. Te umowy przejściowe przewidują system handlu zgodny z regułami WTO i zachowują preferencje handlowe dla tych państw. Umowy te mają jedynie charakter tymczasowy, gdyż zostaną zastąpione pełnymi regionalnymi UPG. Tempo tych negocjacji zostanie ustalone przez zainteresowane regiony, tak aby ich cele i zakres odpowiadały procesom integracyjnym, możliwościom, potrzebom i priorytetom politycznym tych regionów.
Równocześnie poczyniono postęp w zakresie programowania w ramach dziesiątego Europejskiego Funduszu Rozwoju. Podpisano większość programów regionalnych i krajowych. W oczekiwaniu na UPG, w programach tych przewidziano istotne wsparcie, które ma pomóc naszym partnerom z Afryki, Karaibów i Pacyfiku (AKP) wykorzystać umowy w możliwie najpełniejszym zakresie, tj. pod względem wsparcia bezpośredniego przy wdrożeniu umów oraz wsparcia pośredniego przy budowie infrastruktury i zdolności produkcyjnych.
Komisja jest świadoma roli, jaką odgrywa finansowanie na rzecz rozwoju. Jednocześnie z zadowoleniem przyjmujemy fakt, że w sprawozdaniu powiedziane jest, iż cele rozwoju oraz zmiany, jakie wniosą umowy, stanowią kwestię, która nie sprowadza się wyłącznie do wsparcia finansowego. Uznajemy także kluczową rolę, jaką w osiągnięciu celów rozwoju odgrywa reforma w regionach AKP, o której mówi punkt 14 sprawozdania. Obejmuje ona reformę fiskalną oraz zmiany w systemach dochodów podatkowych. Dzięki liberalizacji reformy te zrekompensują zmiany w podstawie opodatkowania, a poza tym są one same w sobie ważnym krokiem ku zapewnieniu zrównoważonego finansowania publicznego w państwach AKP.
Kolejnym istotnym celem jest wsparcie regionalnej integracji gospodarczej w ramach AKP. Umowy przejściowe nie obejmują jeszcze wszystkich państw AKP. Właśnie dlatego umowy te są tymczasowe i zostaną zastąpione umowami pełnymi. Umowy pełne będą elastyczne i kompleksowe.
Budowa zdolności produkcyjnych pozwalających prowadzić handel i angażować się w sektor towarów i usług stanowi podstawę wartości gospodarczej umowy handlowej. W opinii Komisji protekcjonizm nigdy nie jest uzasadnionym sposobem prowadzenia polityki. Przyznajemy jednak, że ochrona - czyli zasadne wykorzystanie środków mających na celu ochronę sektorów newralgicznych oraz rozwijającego się przemysłu - jest uzasadnionym i ważnym narzędziem realizacji polityki. Właśnie dlatego UPG zawierają szereg elastycznych rozwiązań, a w szczególności wyłączeń i asymetrycznych zobowiązań dla państw AKP, jak postuluje się w przedmiotowym sprawozdaniu. Jeśli chodzi o UE, nasze rynki są w pełni otwarte na produkty z AKP i zapewniamy jeszcze lepszą współpracę w zakresie spełnienia norm technicznych i sanitarnych oraz ułatwienia handlu. Kraje AKP będą otwierać swoje rynki stopniowo i będą miały możliwość dalszego stosowania wyjątków.
Komisja nie uważa, aby jej zaangażowanie w proces UPG skończyło się wraz z podpisem. Jest to początek procesu, na który składają się: bardziej intensywny dialog, staranne wdrożenie, monitoring oraz ocena rezultatów, w szczególności w zakresie wpływu na rozwój. W procesie tym instytucje powołane do wdrożenia umów zostaną wykorzystane do zapewnienia przejrzystości oraz dopilnowania, aby uczestniczyli w nim parlamentarzyści i społeczeństwo obywatelskie.
Dlatego też Komisja z zadowoleniem przyjmuje sprawozdanie przygotowane przez pana posła Schrödera i w stosownym czasie szczegółowo odniesie się do podniesionych w nim kwestii.
na piśmie. - (FR) W czwartek Parlament zadecyduje o sprawozdaniu pana posła Schrödera w sprawie umów o partnerstwie gospodarczym (UPG). Byłbym bardzo zawiedziony, gdyby pierwsze głosowanie naszej instytucji nad tą zarówno bardzo techniczną, jak i wysoce polityczną kwestią (gdyż na szali jest cała przyszłość naszych stosunków z państwami AKP) zakończyło się przyjęciem tego sprawozdania. Grupa Socjalistyczna w Parlamencie Europejskim nie zagłosuje za tym tekstem, ponieważ w żaden sposób nie odzwierciedla on obaw Europejczyków oraz naszych partnerów w państwach AKP dotyczących UPG oraz sposobu, w jaki są one negocjowane.
Wbrew stanowisku sprawozdawcy grupa PSE zagłosuje za złożonym przez siebie projektem rezolucji, który ponownie czyni rozwój jednym z priorytetów UPG, który odrzuca liberalizację usług publicznych oraz wszelkie negocjacje kwestii singapurskich czy usług wbrew życzeniom państw AKP, który wspiera integrację regionalną, który apeluje o znaczące wsparcie finansowe umożliwiające rozwój gospodarek AKP do odpowiedniego poziomu, który uwzględnia specyficzne właściwości oraz słabości tych krajów, niezależnie od tego, czy są to kraje rozwinięte, czy nie.
Spełnienie tych warunków uczyniłoby UPG umowami możliwymi do zaakceptowania. Niestety jesteśmy wciąż daleko od osiągnięcia tego celu.
- Kolejnym punktem posiedzenia jest krótka prezentacja przygotowanego przez pana posła Hegyi w imieniu Komisji Ochrony Środowiska Naturalnego, Zdrowia Publicznego i Bezpieczeństwa Żywności sprawozdania w sprawie dzikiej przyrody w Europie.
Około 46% powierzchni Ziemi może być uznane za naturalne środowisko, za strefy dzikiej przyrody nietknięte ludzką ręką. Jednak w Europie strefy takie stanowią jedynie 1% jej całego obszaru. Musimy zrobić wszystko, co w naszej mocy, aby zachować dla przyszłych pokoleń przynajmniej ten 1%, jaki zajmują wciąż istniejące strefy dzikiej przyrody. Właśnie to jest celem mojego sprawozdania i mam nadzieję, że lepsza ochrona tych obszarów prędzej czy później stanie się elementem prawodawstwa UE. W europejskiej kulturze obszary dzikiej przyrody postrzegane są na dwa sposoby. Z jednej strony, traktowane są one jak miejsca, których należy się bać i ich unikać, gdzie czyhają na nas dzikie bestie i nieznane zagrożenia, czego wyrazem jest wiele ludowych opowieści. Z drugiej strony, postrzega się je jako miejsca atrakcyjne i przyjemne, które dają nam chwilowe schronienie przed stresem wywołanym przez życie w miejskiej i przemysłowej cywilizacji.
Literatura anglojęzyczna dotycząca tego tematu rozróżnia pomiędzy pojęciem ochrony, tj. właściwego wykorzystania przyrody, a pojęciem zachowania, czyli ochrony przyrody przed wszelkimi działaniami człowieka. Debaty filozoficzne wykraczają poza zakres mojego sprawozdania, jednak dla porządku chciałbym zaznaczyć, że idealnym rozwiązaniem według mnie jest zrównoważony rozwój. Stref dzikiej przyrody nie da się zamknąć w bankowym sejfie jak kolię lub pakiet akcji. Mamy prawo odkrywać ich bogactwo. Dlatego też przyrodę musimy chronić, jednak poprzez działania człowieka.
Obszar Europy jest zbyt mały, aby w jego obrębie mogły się znaleźć strefy, do których jej mieszkańcy mieliby zakaz wstępu. Odkrywanie natury oraz poznawanie warunków, w jakich żył człowiek przed pojawieniem się cywilizacji, uczy szacunku dla przyrody i może stanowić podstawę turystyki o wysokiej jakości. Zarazem obszary te są bardzo narażone na zmiany środowiskowe wywołane przez człowieka - na przykład w wyniku motoryzacji, substancji chemicznych oraz zmian klimatycznych - lub pojawienie się nowych gatunków roślin i zwierząt. Musimy uważać, aby odwiedzający nie zagrażali obszarom dzikiej przyrody, dlatego też wszystkie formy turystyki powinny podlegać nadzorowi ekspertów z zakresu ochrony przyrody. Rozwój zrównoważonej turystyki powinien być powiązany z ochroną tych obszarów, natomiast wszelkie wpływy z tego tytułu powinny zostać przeznaczone na ich ochronę.
Strefy dzikiej przyrody stanowią schronienie dla wielu gatunków zwierząt, takich jak niedźwiedź brunatny, wilk lub ryś, które nie mogą przetrwać nawet w nieznacznie zmienionych warunkach. W Europie jest wciąż wiele gatunków, które czekają na odkrycie i opisanie. Większość z nich żyje w ziemi lub spróchniałym drewnie i jest niezwykle podatna na zmiany. Te dziewicze obszary stanowią idealne miejsce do badania naturalnych zmian w przyrodzie. Obszary dzikiej przyrody są zwykle częścią sieci Natura 2000, jednak wymagają one ściślejszej ochrony. Dlatego też moje sprawozdanie wzywa Komisję Europejską do współpracy z państwami członkowskimi w zakresie lokalizacji ostatnich obszarów dzikiej przyrody w Europie oraz opracowania strategii na rzecz ich lepszej ochrony. Należy określić wartości przyrodnicze obszarów nietkniętych ludzką ręką oraz cechy charakterystyczne siedlisk oraz zapewnić ich dalszą ochronę w przyszłości. Zdaniem ekspertów nie powinniśmy myśleć o nowych przepisach, a raczej należałoby zapewnić bardziej szczegółową i lepszą ochronę obszarów dzikiej przyrody w ramach programu Natura 2000. Z uwagi na fakt, że zasady finansowania programu Natura 2000 zawierają sprzeczności i są źródłem w dużej mierze uzasadnionej krytyki, i tak będziemy musieli wprowadzić zmiany do przepisów dotyczących omawianej kwestii w kolejnym cyklu parlamentarnym, jednak najpóźniej w nowym budżecie. Byłaby to także dobra okazja do stworzenia definicji prawnej i zapewnienia lepszej ochrony obszarów dzikiej przyrody.
Za obszar dzikiej przyrody uznana została także znajdująca się w moim kraju jaskinia naciekowa Aggtelek. Część tego obszaru położona jest na terytorium sąsiedniej Słowacji. Byłbym bardzo szczęśliwy, gdyby węgierscy i słowaccy eksperci z zakresu ochrony przyrody ściśle współpracowali przy utworzeniu parku PAN (Protected Area Network - Sieć Obszarów Chronionych), gdyż dzięki sieci parków PAN stworzono skuteczny ogólnoeuropejski system ochrony stref dzikiej przyrody.
komisarz. - Panie przewodniczący! Zatrzymanie procesu utraty bioróżnorodności jest dla Unii i dla Komisji priorytetem. Jest to w zasadzie kwestia przyszłości życia na Ziemi. Jednak pomimo fundamentalnego znaczenia ochrony bioróżnorodności, dotychczasowe postępy w tym zakresie były ograniczone.
W grudniu 2008 roku Komisja przyjęła pierwszą kompleksową ocenę postępów dokonanych zarówno na szczeblu Wspólnoty Europejskiej, jak i państw członkowskich. Pomimo pozytywnych zmian, jakie miały miejsce w ostatnich latach - na przykład stworzenia sieci Natura 2000 - bioróżnorodność w UE pozostaje wciąż pod dużą presją ze względu na niszczenie siedlisk przyrodniczych, zanieczyszczenia, zmiany klimatyczne oraz wpływ inwazyjnych gatunków. Komisja doszła do wniosku, że osiągnięcie przewidzianego na 2010 rok celu, którym jest powstrzymanie utraty bioróżnorodności, jest bardzo mało prawdopodobne i że konieczne będą dalsze intensywne wysiłki zarówno na szczeblu państw członkowskich, jak i całej Unii.
W tym kontekście Komisja z zadowoleniem przyjmuje konsekwentne poparcie Parlamentu dla wysiłków na rzecz ochrony bogatego i zróżnicowanego dziedzictwa przyrodniczego Europy. Z wielkim zadowoleniem przyjmujemy inicjatywę pana posła Hegyi na rzecz opracowania jakże ważnej rezolucji w sprawie obszarów dzikiej przyrody w Europie.
Chciałabym rozpocząć swoje wystąpienie od stwierdzenia, że Komisja zajmuje się już szeregiem kwestii poruszonych w przedmiotowym sprawozdaniu.
Na przykład w grudniu 2008 roku Komisja przyjęła komunikat "W kierunku strategii UE w sprawie gatunków inwazyjnych”. Ponadto inicjujemy ogólną refleksję dotyczącą przyszłości unijnej polityki dotyczącej bioróżnorodności i oczekujemy od Parlamentu Europejskiego wkładu w te zagadnienia. Należy w sposób wyraźny uwzględnić takie kwestie, jak poprawa wdrożenia oraz związek pomiędzy bioróżnorodnością i zmianami klimatycznymi.
Ważne jest także, aby do omawianego sprawozdania dodać jedno wyjaśnienie. Na bieżąco dokonywana jest ocena skuteczności naszego prawodawstwa z zakresu ochrony środowiska - tak zwane sprawozdania z artykułu 17 - jednak w chwili obecnej nie planujemy zmiany prawodawstwa i koncentrujemy się głównie na skuteczniejszym wdrożeniu.
Wracając do tematu stref dzikiej przyrody, chciałabym powiedzieć, że Europa jest gęsto zaludniona i zaledwie na 1-2% jej terytorium nie ma śladów działalności człowieka. Jednak choć strefy te zajmują mały obszar, ich wartość, zarówno pod względem naukowym, jak i kulturowym, jest duża. Mogą one być nawet, jak w przypadku wspólnego transgranicznego Parku Narodowego Las Bawarski w Niemczech i Szumawa w Czechach, symbolem europejskiej współpracy i integracji.
Większość z tych obszarów już należy do sieci Natura 2000. Jednak przedmiotowe sprawozdanie stanowi inspirację do ponownego spojrzenia na tereny dzikie i prawie dzikie w UE oraz do stwierdzenia, czy istnieją przypadki, w których dodatkowe działania europejskie mogłyby pomóc w ochronie tych szczególnych miejsc. Komisja zleciła przeprowadzenie szeregu badań i współpracuje z prezydencją czeską. W maju 2009 roku w Pradze odbędzie się konferencja, która umożliwi dyskusję na temat kwestii związanych z obszarami dzikiej przyrody w Europie oraz określenie środków niezbędnych do zapewnienia ich ochrony.
Na koniec chciałabym potwierdzić, że Komisja uznaje, iż europejski krajobraz jest wynikiem długiego procesu, za którym stoi działanie człowieka. Koncepcja żyjącego krajobrazu, która godzi potrzeby przyrody z potrzebami ludzi, stanowi podstawę, na której opiera się program Natura 2000. Oczywiście nie chcemy ponownie przekształcać naszego krajobrazu w obszary dzikiej przyrody, jednak musimy publicznie zobowiązać się do ochrony ostatnich zachowanych w Europie obszarów tego typu.
Z tego powodu Komisja uznaje, że rezolucja Parlamentu Europejskiego pojawia się w samą porę. Stanowi ona bardzo cenny wkład w praską konferencję. Bardzo dziękuję sprawozdawcy.
Panie przewodniczący! Zgłaszam wniosek w sprawie przestrzegania regulaminu. Chciałbym zaprotestować przeciw nadużywaniu art. 45 ust. 2 Regulaminu, na mocy którego odbywają się te najważniejsze debaty, oraz coraz bardziej liberalnemu korzystaniu z niego.
Wspominam o tej kwestii, ponieważ bardzo chciałem wypowiedzieć się na temat świetnej pracy, jaką jest sprawozdanie pana posła Hegyi, gdy tymczasem moi koledzy wypowiadają się o kwestiach, które nie są dyskutowane na posiedzeniach mojej głównej komisji ani głównych komisji innych kolegów, a mnie odbiera się prawo wypowiadania się w tych kwestiach na posiedzeniu plenarnym.
W grupie PPE-DE odbyliśmy bardzo długą i gorącą dyskusję zarówno na szczeblu grupy roboczej, jak i na szczeblu grupy, na temat liczby wynikających z art. 45 ust. 2 Regulaminu punktów porządku dziennego w tym tygodniu. Naprawdę uważam, że powinniśmy pilnie zmienić tę zasadę. Wiem, że zasada ta została stworzona przez Parlament i zaakceptowana przez samych posłów, jednak uważam, że nasza dobra wola jest nadużywana w przypadku szeregu punktów porządku dziennego - najważniejszych punktów porządku dziennego - nad którymi coraz częściej nie możemy debatować.
- Panie pośle Doyle! Oczywiście chętnie odnotujemy pańskie oświadczenie, jednak chciałbym panu przypomnieć, że o korzystaniu z art. 45 ust. 2 Regulaminu decyduje Konferencja Przewodniczących i że w niej głosy są ważone, co oznacza, że duże grupy, a pańska grupa w szczególności, mają bardzo dużo do powiedzenia w kwestii tego, co powinno być dozwolone w trakcie posiedzenia plenarnego na mocy takiego czy innego artykułu.
Po części się z panem zgadzam; muszę powiedzieć, że być może przeszliśmy z etapu zbyt dużej tolerancji do etapu nadmiernej surowości i że prawda na pewno leży gdzieś pośrodku.
Proszę się jednak nie martwić, zlecimy zainteresowanym stronom zajęcie się tą kwestią.
Powinniście się także, panie i panowie, zwrócić do przewodniczących swoich grup. Uważam, że właśnie w tym kontekście wasza informacja zostanie zrozumiana najlepiej.
na piśmie. Byłem sprawozdawcą pomocniczym przy sprawozdaniu w sprawie dzikiej przyrody w Europie i pragnę pogratulować mojemu koledze, panu posłowi Gyuli Hegyi, wykonanej pracy.
Po pierwsze, naprawdę musimy kontynuować proces lokalizacji ostatnich obszarów dzikiej przyrody w Europie. Oczywiście nie można tego zrobić bez zdefiniowania pojęcia "dzika przyroda”, dlatego też apeluję do Komisji Europejskiej o podjęcie działań na tym polu.
Po drugie, chciałbym powiedzieć kilka słów o kluczowej kwestii poruszanej w przedmiotowym sprawozdaniu, mianowicie o obecności człowieka i turystyce. Obecność człowieka nie powinna zostać wyeliminowana; wręcz przeciwnie, ludzie muszą poznać uroki przyrody w swoich krajach, aby ją lepiej chronić.
Musimy wspierać zrównoważoną turystykę na tych obszarach i uczyć zarządzających nimi menedżerów, jak je chronić.
Dlatego też przyłączam się do wniosku głównych organizacji pozarządowych działających na tym polu i zwracam się z prośbą do Komisji Europejskiej o przekazanie wytycznych dotyczących ochrony obszarów dzikiej przyrody w Europie.
na piśmie. - Różne osoby mogą rozumieć pojęcie "strefy dzikiej przyrody” inaczej. Dla mnie obszary takie to tereny, na których nie miała miejsca działalność człowieka i gdzie dominują naturalne procesy. Dlatego też moim zdaniem promowanie turystyki na takich obszarach jest całkowicie sprzeczne z pojęciem "strefy dzikiej przyrody”. Z drugiej strony zgadzam się, że zrównoważona turystyka, jeżeli zostanie odpowiednio zorganizowana, może stanowić bodziec ekonomiczny pozwalający lokalnym społecznościom chronić dziedzictwo przyrodnicze i kulturowe.
Jednak większe zapotrzebowanie na turystykę na obszarach dzikiej przyrody wywiera presję właśnie na te wartości, których poszukują turyści, i może przyspieszyć niszczenie delikatnych ekosystemów. Rozwiązaniem byłoby otwarcie części tych obszarów na zrównoważoną turystykę o wysokiej jakości, która nie ma negatywnego wpływu na cele w zakresie ich ochrony. Ruch turystyczny powinien być dozwolony po spełnieniu surowych wymogów, takich jak ograniczona liczba turystów dziennie, oraz na podstawie konkretnego planu zrównoważonej turystyki, który będzie wspierać inicjatywy dotyczące ochrony przyrody oraz promować odpowiedzialne korzystanie z obszarów dzikiej przyrody. Plany turystyczne oraz działania agencji turystycznych powinny być oceniane za pomocą mechanizmów kompleksowej oceny, opracowanych specjalnie dla takich obszarów. Celem tych działań jest uświadomienie turystom i agencjom turystycznym, że przebywanie na takich obszarach wiąże się nie tylko z wolnością, ale i z odpowiedzialnością.
Bogactwo przyrody musi zostać zachowane dla przyszłych pokoleń. Pod tym względem Rumunia jest jednym z krajów posiadających znaczną liczbę bardzo zróżnicowanych gatunków flory i fauny. Jednak aby osiągnąć ten cel, Unia Europejska musi rozszerzyć wykorzystanie środków wspólnotowych przeznaczonych na finansowanie działań związanych z ochroną obszarów dzikiej przyrody. Co za tym idzie, Komisja, poprzez Fundusz na rzecz Rozwoju Obszarów Wiejskich, powinna przeznaczać większe kwoty na projekty dotyczące ochrony środowiska naturalnego w europejskim sektorze rolniczym, aby w czytelny sposób finansować działania związane z ochroną obszarów dzikiej przyrody.
Z drugiej strony, Komisja Europejska powinna wprowadzić czytelne przepisy dotyczące przekazywania wsparcia finansowego dla projektów realizowanych w lokalnych społecznościach żyjących w sąsiedztwie takich obszarów, które to przepisy umożliwiałyby uprawianie kontrolowanych form turystyki na obszarach przeznaczonych do ochrony oraz przynosiłyby wspomnianym lokalnym społecznościom korzyści ekonomiczne.
Ponadto Komisja musi promować transgraniczną współpracę między państwami członkowskimi w zakresie projektów ochrony obszarów dzikiej przyrody położonych na terytorium dwóch lub więcej państw.
Bioróżnorodność Europy jest najcenniejszym dziedzictwem, jakie możemy zostawić przyszłym pokoleniom. Z zadowoleniem przyjmuję i popieram przedmiotowe sprawozdanie w sprawie dzikiej przyrody w Europie. Chciałbym zwrócić uwagę na dramatyczny stan obszaru cechującego się największą bioróżnorodnością w Europie - delty Dunaju. Delta jest stale zagrożona niszczeniem przez kłusownictwo, nielegalne interesy gospodarcze i niekontrolowany ruch turystyczny. Jedno z największych źródeł agresji dotykającej deltę jest zakorzenione w braku świadomości jej mieszkańców oraz ludności wiejskiej żyjącej wzdłuż dopływów Dunaju na terenie Rumunii.
Opierając się na przedmiotowym sprawozdaniu, chciałbym wykorzystać tę okazję do zaapelowania do Komisji i Rady o możliwie jak najszybsze rozważenie działań mających na celu: powołanie grupy roboczej, której zadaniem będzie ocena sytuacji w delcie Dunaju, opracowanie skutecznych programów edukacyjnych dotyczących środowiska naturalnego, których adresatem byłaby ludność mająca bezpośredni wpływ na bioróżnorodność tego obszaru, oraz ustalenie minimalnych standardów ochrony bioróżnorodności.
Równocześnie ochrona obszarów dzikiej przyrody w Unii Europejskiej, szczególnie w delcie Dunaju, nie może być skuteczna bez podjęcia podobnych działań w sąsiadujących krajach UE. Dlatego też namawiam Komisję i Radę, aby uczyniły dialog oraz wdrożenie konkretnych działań w tej kwestii elementem ich relacji z tymi krajami.
Z uwagi na fakt, że wypełnienie zobowiązań przyjętych w 2007 roku przez przyjęcie rezolucji w sprawie zatrzymania utraty bioróżnorodności do 2010 roku nie będzie możliwe, priorytetem w świetle zmian klimatycznych oraz negatywnego wpływu turystyki staje się ochrona obszarów dzikiej przyrody poprzez promocję, rozwój i działania finansowe.
Wniosek o stworzenie systemu lokalizacji obszarów dzikiej przyrody w Europie pomógłby określić bioróżnorodność i obszary dziewicze, które będą wymagać większej uwagi oraz znacznych wysiłków podejmowanych przez państwa członkowskie w celu ich ochrony. Kampanie informacyjne mające na celu podniesienie świadomości opinii publicznej na temat takich obszarów, wspieranie zrównoważonej turystyki o wysokiej jakości oraz egzekwowanie dyrektyw ptasiej i siedliskowej - to tylko niektóre z instrumentów, które pomogą nam chronić te obszary.
W Europie jest już osiem parków narodowych, w tym Park Narodowy Retezat w Rumunii. Parki te są częścią sieci obszarów chronionych (PAN). Sieć ta odpowiada za zarządzanie obszarami dzikiej przyrody i skupia wszystkie władze krajowe oraz lokalne agencje turystyczne zaangażowane we wspieranie zrównoważonego rozwoju turystyki. Komisja Europejska powinna wspierać tę inicjatywę oraz współpracować z siecią w zakresie wymiany informacji i dobrych praktyk.
- Kolejnym punktem posiedzenia jest krótka prezentacja przygotowanego przez pana posła Queiró w imieniu Komisji Transportu i Turystyki sprawozdania w sprawie planu działań na rzecz stabilnej przyszłości lotnictwa ogólnego i korporacyjnego.
Panie przewodniczący, pani komisarz! Do tej pory sektor lotnictwa ogólnego i korporacyjnego nie był przedmiotem zainteresowania na szczeblu europejskim. Dlatego też polityczne znaczenie przedmiotowego sprawozdania bierze się stąd, że Komisja oraz Parlament po raz pierwszy zajęły się tą branżą i że miało to miejsce w momencie, kiedy odnotowuje ona szybki wzrost zarówno pod względem wielkości, jak i znaczenia gospodarczego.
Liczby mówią same za siebie: w samym lotnictwie korporacyjnym liczba małych i średnich przedsiębiorstw działających w tej branży stale rośnie, w następnej dekadzie liczba statków powietrznych ma się podwoić do 3 500, natomiast roczny obrót wynosi ponad 25 miliardów euro. Sektor ten tworzy bezpośrednio lub pośrednio 154 tysięcy miejsc pracy w całej Europie. Wraz z lotnictwem ogólnym, gdzie liczba statków powietrznych szacowana jest na 30-50 tysięcy, branża ta stanowi 9% całego zarejestrowanego ruchu lotniczego i może pochwalić się tym, że rozwija się najszybciej w Europie, dwukrotnie szybciej niż pozostały ruch lotniczy.
Sektor lotnictwa korporacyjnego przynosi szereg korzyści społeczno-ekonomicznych: zapewniając elastyczny i bezpośredni transport, zwiększa on mobilność obywateli, produktywność przedsiębiorstw oraz spójność regionalną.
Sektor lotnictwa ogólnego pozwala na realizację niezbędnych usług na bardzo różnych obszarach: począwszy od akcji poszukiwawczych i ratunkowych, przez gaszenie pożarów, kierowanie ruchem, usługi związane z kartografią, a skończywszy na lotnictwie rekreacyjnym i sportowym. Jest on także ważnym źródłem umiejętności zawodowych dla całego sektora lotniczego.
Muszę także wspomnieć o przemyśle europejskim w tym sektorze, który stale zwiększa swój udział w światowym rynku, a obecnie wynosi około 16%, co powoduje, że wymaga wsparcia.
Patrząc na samo sprawozdanie, zgadzam się jako sprawozdawca z podkreśloną przez Komisję w jej komunikacie koniecznością przeanalizowania szczegółowych potrzeb sektora i określenia najważniejszych kwestii. Pierwsza kwestia związana jest z gromadzeniem danych, a opiera się na potrzebie przekazywania politycznym decydentom odpowiednich danych oraz informacji statystycznych, które pozwolą im lepiej zrozumieć ten sektor i w odpowiedni sposób go uregulować. Kwestia druga ma związek z zastosowaniem zasady proporcjonalności przy regulowaniu tego sektora. Pytanie kluczowe dotyczy tego, czy przepisy mające regulować korzystanie z handlowych statków powietrznych będą adekwatne w przypadku korzystania z prostszych i mniejszych, często jednosilnikowych statków powietrznych.
Popieramy Komisję w jej zamiarze zastosowania zasady proporcjonalności przy tworzeniu przepisów i ich wdrażaniu, zawsze mając na uwadze to, aby działania takie nie miały wpływu na obniżenie ogólnego poziomu bezpieczeństwa. Dotyczy to na przykład dostosowania określonych przepisów dotyczących zdolności do lotu, już przyjętych przez Europejską Agencję Bezpieczeństwa Lotniczego (EASA), do funkcjonowania niehandlowych statków powietrznych lub ewentualne zastosowanie określonych przepisów dotyczących uproszczonych procedur bezpieczeństwa i kontroli pasażerów w lotnictwie korporacyjnym.
Trzecia kwestia dotyczy problemu dostępu do portów lotniczych i przestrzeni powietrznej. Zdiagnozowano, że omawiane statki powietrzne mają trudności z dostępem do dużych portów lotniczych, a ostatnio problemy te dotyczą także lotnisk regionalnych i drugorzędnych. Rozwiązaniem tego problemu mogłaby być optymalizacja istniejącej przepustowości lub ewentualnie zmiana przepisów dotyczących przydziałów czasu na start i lądowanie. Konieczne jest także wspieranie inwestycji w małych i średnich portach lotniczych, co przyczyni się do zwiększenia liczby połączeń między różnymi regionami i miastami w Europie.
Jeżeli chodzi o kwestię przepustowości przestrzeni powietrznej, podkreślamy znaczenie reform w ramach jednolitej europejskiej przestrzeni powietrznej oraz wspólnego przedsiębiorstwa SESAR (badania dotyczące służb zarządzania ruchem lotniczym w jednolitej europejskiej przestrzeni powietrznej) oraz po raz kolejny stwierdzamy, że nie ma konieczności nakładania niewspółmiernych wymogów dotyczących sprzętu nawigacyjnego na małe statki powietrzne, choć zawsze muszą się one stosować do ograniczeń w zakresie bezpieczeństwa.
Czwarty i ostatni punkt dotyczy trwałości środowiska naturalnego w odniesieniu do tego obszaru działalności. Choć emisje CO2 w przypadku małych statków powietrznych są mniejsze, to wciąż konieczne jest wpieranie badań, rozwoju i innowacji nie tylko w ramach takich inicjatyw, jak "Czyste niebo” i CESAR (mały, opłacalny statek powietrzny), ale również w zakresie wykorzystywania silników, które produkują mniej zanieczyszczeń oraz mniej zanieczyszczonych paliw.
Panie przewodniczący, pani komisarz! Na koniec chciałbym wyrazić nadzieję, że przedmiotowe sprawozdanie stanowi rzeczywiste ramy dla środków prawnych i regulacyjnych, które mogą zostać opracowane dla tego sektora w przyszłości. Właśnie to jest życzeniem Komisji Transportu i Turystyki, kiedy wzywa ona Komisję do przedstawienia przed końcem 2009 roku sprawozdania z postępu dokonanego w zakresie problemów poruszonych w sprawozdaniu będącym przedmiotem dzisiejszej debaty. W kontekście jutrzejszego głosowania oczekuję, że będzie to także życzenie znacznej większości posłów w tej Izbie.
komisarz. - Panie przewodniczący! Komisja z zadowoleniem przyjmuje przedmiotowe sprawozdanie i dziękuje sprawozdawcy oraz komisji za świetną pracę, jaką wykonali.
W styczniu 2008 roku Komisja po raz pierwszy opublikowała komunikat w sprawie lotnictwa ogólnego i korporacyjnego. Kolejnymi krokami były: bardzo pozytywna konkluzja Rady w kwietniu 2008 roku, a teraz to ważne sprawozdanie Parlamentu.
Lotnictwo ogólne i korporacyjne jest bardzo ważnym sektorem przemysłu aeronautycznego UE, który jest wart około 2,3 miliarda euro rocznie. Inwestuje on znaczne kwoty w badania i rozwój i sam szybko się rozwija. Ponad dwie trzecie wszystkich statków powietrznych certyfikowanych w UE należy do tego sektora.
Sektor lotnictwa ogólnego i korporacyjnego tworzą głównie małe i średnie przedsiębiorstwa. Ponadto sektor ten jest bardzo zróżnicowany. Przepisy mające do niego zastosowanie powinny być dostosowane do jego szczególnego charakteru, jednak nie może odbywać się to kosztem bezpieczeństwa lub ochrony. Cieszymy się, że w swoim sprawozdaniu Parlament postuluje stosowanie zasady proporcjonalności.
W najbliższej przyszłości będziemy musieli skupić nasze wysiłki na trzech głównych obszarach: stworzeniu wspólnych unijnych standardów bezpieczeństwa dla lotnictwa ogólnego; integracji niehandlowych przewozów lotniczych z następną generacją systemów zarządzania ruchem lotniczym (ATM) oraz ograniczeniu negatywnego wpływu sektora na środowisko.
Komisja zamierza w najbliższych latach zaproponować szereg przepisów wykonawczych zapewniających jednolity poziom bezpieczeństwa w zakresie niehandlowych przewozów lotniczych. Omawiane sprawozdanie zwraca uwagę na to, że musimy dopilnować, aby przepisy te nie tylko zapewniały odpowiedni poziom bezpieczeństwa, ale także były proporcjonalne i nie nakładały na operatorów niepotrzebnych obciążeń.
Będziemy też kontynuować prace nad nowymi systemami ATM dla Europy, doskonale rozumiejąc fakt, że przestrzeń powietrzna jest dobrem wspólnym, do którego bezpieczny dostęp należy zapewnić wszystkim użytkownikom. Z punktu widzenia lotnictwa ogólnego największe znaczenie dla zwiększenia w bezpieczny sposób dostępu do przestrzeni powietrznej i portów lotniczych będą miały jednolita europejska przestrzeń powietrzna oraz SESAR. Technologie te otworzą drogę do wprowadzenia nowych usług, których dotychczas w Europie nie widzieliśmy.
W końcu lotnictwo ogólne i korporacyjne, pomimo zachodzącego postępu technologicznego, ma także wpływ na środowisko naturalne i podobnie jak cały przemysł lotniczy, musi przyczynić się do jego ograniczenia. Także w tym przypadku ważne będzie kierowanie się zasadą proporcjonalności.
Komisja cieszy się na współpracę z Parlamentem w zakresie propozycji zawartych w sprawozdaniu i przedstawi swoje sprawozdanie na temat dokonanego postępu.
na piśmie. - Na wstępie składam swoje podziękowania Panu Posłowi Luisowi Queiró za sprawozdanie na temat tak istotny dla przyszłości transportu w Europie.
Chciałbym podkreślić wagę kwestii, jaką jest rozwój sektora lotnictwa ogólnego i korporacyjnego oraz przemysłu wytwórczego statków powietrznych przeznaczonych dla tego segmentu lotnictwa. Mimo że rozwiązania proponowane przez Komisję nie niosą ze sobą radykalnych zmian legislacyjnych i mogą się wydawać mało znaczące na dzień dzisiejszy, nie można przeceniać ich wpływu na przyszłość lotnictwa w świetle liberalizacji rynku i rozwoju sektora przewozów lotniczych w Polsce.
Celem Komisji jest ułatwienie rozwoju tego sektora lotnictwa poprzez uproszczenie istniejących procedur regulacyjnych, dostosowanie przepisów do nowych form usług zarządzania statkami powietrznymi i przejrzenie ich pod kątem ich proporcjonalności.
Oczywistym jest, że inicjatywa ta jest warta pełnego poparcia. Należy jednak pilnować, aby w procesach formułowania i realizacji polityki uwzględnione były potrzeby wszystkich kategorii użytkowników przestrzeni powietrznej oraz infrastruktury lotniczej w trakcie planowania i optymalizacji przepustowości. W celu ułatwienia dalszych reform powinno się jednak stworzyć podstawowy europejski zbiór danych dotyczących lotnictwa ogólnego i korporacyjnego. Docelowo należy też ułatwić temu segmentowi dostęp do rynków zagranicznych, wspierając rozwój nowych, konkurencyjnych technologii, ale pilnując zarazem, by działał on z poszanowaniem zasad ochrony środowiska naturalnego.
na piśmie. - Z zadowoleniem przyjmuję przedmiotowe sprawozdanie, gdyż próbuje ono harmonizować i bardziej czytelnie przedstawiać regulacje dotyczące lotnictwa ogólnego i korporacyjnego na szczeblu wspólnotowym. Jest to najszybciej rozwijający się sektor lotnictwa cywilnego w Europie i przynosi on państwom członkowskim liczne korzyści społeczno-ekonomiczne. Jednak jeżeli mamy czerpać z niego maksymalne korzyści, musimy stworzyć odpowiednie ramy regulacyjne. Na przykład w chwili obecnej nie dysponujemy wiarygodnymi danymi na temat tego sektora. Musimy się szybko zająć tym problemem ze względu na zarządzanie, bezpieczeństwo i ochronę.
Komisja powinna jednoznacznie rozróżnić zakrojoną na szeroką skalę działalność handlową od statków powietrznych znajdujących się w rękach prywatnych. Prawodawstwo powinno być proporcjonalne do ryzyka ponoszonego przez różne rodzaje lotnictwa oraz uwzględniać obciążenia finansowe, jakie na nie nakłada.
Powodem do niepokoju może być fakt, że większa część lotnictwa ogólnego i korporacyjnego nie jest objęta zakresem dyrektywy Komisji w sprawie uwzględnienia działalności lotniczej w systemie handlu przydziałami emisji gazów cieplarnianych. Biorąc pod uwagę szybkie tempo rozwoju sektora, uważam, że istnieje potrzeba skompensowania jego wpływu na środowisko naturalne w takiej czy innej formie.
na piśmie. - Nie jest łatwo w czasach, w których często słyszy się słowo "kryzys”, mówić o stabilnej przyszłości lotnictwa ogólnego i korporacyjnego. Dziękuję więc za to, że pan poseł Luis Queiro podjął trud opracowania sprawozdania na ten temat. Gratuluję. Jestem przekonany, że to właśnie transport lotniczy może być jednym z motorów rozruchu światowej i europejskiej gospodarki. Pamiętajmy o tym, że zaledwie 106 lat temu bracia Wright dokonali pierwszego na świecie (chociaż zaledwie 40 metrowego) kontrolowanego lotu statkiem powietrznym z silnikiem. To był początek prawdziwego lotnictwa.
Dziś lotnictwo to rozwinięty przemysł wytwarzania "latających maszyn”, które są coraz lepiej wyposażone w rozmaitego rodzaju urządzenia. Lotnictwo to także cała skomplikowana sfera nawigacji i kontroli ruchu, to budowa naziemnej infrastruktury lotniskowej, to system bezpieczeństwa itd. Miejmy świadomość tego, że w Europie eksploatuje się ponad 50 000 samolotów w lotnictwie ogólnym oraz korporacyjnym, a prawie czterokrotnie więcej małych samolotów oraz szybowców wykorzystywanych jest dla sportu i rekreacji. Te liczby mówią same za siebie.
W tym też kontekście ogromnie ważną kwestią jest zapewnienie właściwej przepustowości europejskiej przestrzeni powietrznej oraz samych portów lotniczych. Chciałbym tu zwrócić uwagę na znaczenie lotnisk regionalnych dla zapewnienia spójności komunikacyjnej Unii. Naturalnie, mówiąc o rozwoju transportu lotniczego, nie możemy zapominać o problemach dotyczących środowiska naturalnego.
Panie przewodniczący! Debata na temat przemysłu lotniczego jest często nieobiektywna: nadmiernie koncentrujemy się na problemach zanieczyszczeń emitowanych przez ruch lotniczy, a nie jesteśmy gotowi dostrzec jego potencjału. Oczywiste jest, że lotnictwo i ruch lotniczy emitują zanieczyszczenia, jednak równie oczywiste jest, że branże te są przyszłością. Dotyczy to zarówno niehandlowych przewozów lotniczych, jak i lotnictwa korporacyjnego i ogólnego.
Choć przepisy regulujące rynek wewnętrzny UE zasadniczo odnoszą się do handlowych przewozów lotniczych, to warto zauważyć, że kwestie dotyczące lotnictwa ogólnego i korporacyjnego coraz częściej pojawiają się na takich obszarach, jak polityka klimatyczna, ochrona środowiska oraz bezpieczeństwo lotnicze. Jeżeli uwzględnimy rosnące znaczenie w szczególności lotnictwa korporacyjnego, musimy poświęcić zdecydowanie więcej uwagi tym sektorom i zapewnić ich konkurencyjność.
Chciałabym wyrazić swój niepokój związany z warunkami prowadzenia działalności gospodarczej dla lotnictwa. Zarówno dla lotnictwa ogólnego, jak i korporacyjnego kluczowe są porty lotnicze małej i średniej wielkości. Należy wspierać ich budowę i modernizację oraz zachęcać państwa członkowskie do inwestycji. Jednak stały rozwój lotnictwa korporacyjnego prowadzi do coraz większego paraliżu istniejących portów lotniczych.
W kontekście ochrony klimatu możemy powiedzieć, że choć mniejsze statki powietrzne nie zostały włączone do przyszłego systemu handlu emisjami, to sektor pracuje nad dobrowolnym mechanizmem równoważenia emisji dwutlenku węgla. Jest to oznaka potencjału rozwojowego całego ruchu lotniczego. Wspólnota powinna zrobić wszystko, co w jej mocy, aby wspierać badania nad bardziej innowacyjnymi, wydajnymi energetycznie i przyjaznymi dla środowiska statkami powietrznymi. Celem, który musi zostać osiągnięty, jest bezemisyjny transport lotniczy.
Zamówienia przedkomercyjne: wspieranie innowacyjności w celu zapewnienia trwałości i wysokiej jakości usług publicznych w Europie (krótka prezentacja) 
- Kolejnym punktem posiedzenia jest krótka prezentacja przygotowanego przez pana posła Harboura w imieniu Komisji Rynku Wewnętrznego i Ochrony Konsumentów sprawozdania w sprawie zamówień przedkomercyjnych: wspieranie innowacyjności w celu zapewnienia trwałości i wysokiej jakości usług publicznych w Europie.
sprawozdawca. - Panie przewodniczący! Czymś bardzo stosownym jest to, że w imieniu Komisji wypowiada się dziś wieczorem pani Reding, ponieważ moje sprawozdanie dotyczy głównie wniosku, który był opracowywany przez szereg lat przy jej udziale. Jest to niezwykle ważny wniosek, który daje całej europejskiej gospodarce ogromne możliwości. Na wstępie chciałbym podziękować pani komisarz za jej działania i nadawanie biegu tej sprawie. Uważam wszakże, że inicjatywa ta musi zostać dużo bardziej nagłośniona. Musi ona zostać szeroko rozpowszechniona przez Dyrekcję Generalną ds. Społeczeństwa Informacyjnego - co moim zdaniem właśnie zaczyna się dziać - ze względu na jej ogromne znaczenie, szczególnie w obecnej sytuacji gospodarczej.
Zatem o czym teraz mówię? Podstawowy problem polega na tym, że władze publiczne w Unii Europejskiej wydają ogromne kwoty ze środków publicznych na zakup produktów i usług. Szacuje się, że każdego roku na zamówienia publiczne wydawane jest 1800 miliardów euro. Ile z tych środków jest rzeczywiście przeznaczane na badania i wspieranie procesu opracowywania nowych rozwiązań dotyczących wyzwań, jakie stoją dziś przed władzami publicznymi i społeczeństwami: na lepszą służbę zdrowia, lepsze rozwiązania w transporcie, problem zmian klimatycznych, budynki o większej wydajności energetycznej? Środki wydawane w UE w ramach zamówień publicznych na badania i rozwój stanowią mniej niż 1% całego budżetu przeznaczonego na te zamówienia.
Mając na uwadze fakt, że strategia lizbońska zawiera jasno sprecyzowany cel zwiększenia wydatków na badania i rozwój do poziomu 3%, istnieje tu ogromny potencjał.
Właśnie w tym miejscu pojawia się misja zamówień przedkomercyjnych. Zasadniczo naszym celem jest sprawienie, aby inteligentne i zainteresowane badaniami władze publiczne generowały popyt na innowacyjne rozwiązania, a następnie współpracowały z dużymi i małymi innowacyjnymi firmami - jednak w szczególności z małymi przedsiębiorstwami, które mogą na tym faktycznie skorzystać - w zakresie spełnienia tych wymogów. Chcemy, żeby ci inteligentni klienci naprawdę myśleli przyszłościowo; by byli wymagający; by myśleli o rozwiązaniach nieistniejących do tej pory na gruncie komercyjnym; jednak tam, gdzie istnieje kilka rozwiązań, które można następnie rozwinąć przy wsparciu finansowym władz publicznych, chcemy żeby władze po prostu się tym zajęły - finansowały badania i rozwój, może na pierwszym etapie, na którym wybierane są najlepsze pomysły, a następnie wykorzystywały owe wstępne rozwiązania na kolejnym etapie, prowadzącym do opracowania gotowego produktu lub usługi, które mogłyby zostać wprowadzone na rynek.
Korzyści płynące z takiego wsparcia finansowego i komercyjnego, szczególnie dla małych przedsiębiorstw, będą naprawdę ważne dla tego sektora. Tam gdzie model taki zastosowano, dysponujemy przykładami firm, które mimo że nie produkują zwycięskich rozwiązań, dysponują jednak sfinansowanym w ten sposób elementem ich procesu badawczo-rozwojowego, dającym się wciąż wykorzystać do opracowywania innych, tym razem przynoszących zyski produktów.
Ta kwestia wiąże się z drugą inicjatywą Komisji opisaną w moim sprawozdaniu, "inicjatywą rynków pionierskich”, w przypadku której chcemy, aby władze publiczne były liderami na kilku kluczowych obszarach technologii dotyczących kwestii zdrowia oraz zmian klimatycznych związanymi z transportem. Widzimy już pierwsze oznaki tworzenia zintegrowanej polityki, jednak w moim sprawozdaniu stwierdzam, że potrzebujemy większej ilości szkoleń, większej ilości dobrych praktyk oraz lepszego rozpropagowania omawianego wniosku. Mam nadzieję, że pani komisarz oraz członkowie Komisji wykorzystają przedmiotowe sprawozdanie, a Parlament pokaże, że rozwiązanie to popiera.
Podsumowując - i tu chciałbym poprosić o chwilę dodatkowego czasu, ponieważ jest to w zasadzie kwestia dotycząca przestrzegania regulaminu - chcę poinformować tę opustoszałą Izbę, że otrzymałem dwie opinie dotyczące mojego sprawozdania od pana posła Sakalasa z Komisji Prawnej i od pani poseł Podimata z Komisji Przemysłu. Oczywiście nie mogą oni tu zaprezentować wspomnianych opinii, i wielka szkoda, ponieważ wniosły one cenny wkład, który uwzględniłem w moich poprawkach. Pragnę podziękować także mojemu sprawozdawcy pomocniczemu, panu posłowi Hasse Ferreirze, za jego pracę i istotny wkład w sprawozdanie.
Kończąc, chciałbym podkreślić, że jest to rozwiązanie, dzięki któremu każdy będzie zwycięzcą: społeczeństwo, obywatele, władze publiczne, biznes, wynalazcy oraz europejska gospodarka. Dlatego właśnie wniosek ten jest tak ważny i dlatego też teraz, gdy oczekujemy, że władze publiczne będą kontynuować inwestycje w czasie kryzysu gospodarczego, jest jeszcze ważniejszy niż wówczas, gdy rozpoczynałem pracę nad przedmiotowym sprawozdaniem kilka miesięcy temu.
komisarz. - Panie przewodniczący! W pełni się zgadzam, ponieważ zamówienia przedkomercyjne służą dwóm celom. Poprawiają one jakość usług publicznych, ale przede wszystkim otwierają możliwości pozwalające przemysłowi przejąć inicjatywę na międzynarodowych rynkach. Dlatego też pieniądze są dobrze wydawane, co ma szczególne znaczenie w czasie kryzysu, kiedy musimy pomagać naszemu przemysłowi w praktycznym zastosowaniu efektów badań oraz w wykorzystywaniu w możliwie najlepszy sposób rozwiązań i innowacji technologicznych.
Jestem bardzo zadowolona, że sprawozdawca, pan poseł Harbour, wraz z Komisją poparł to, nad czym pracowaliśmy od dość długiego czasu. Jednak prace a wdrożenie to dwie różne sprawy. Mam wielką nadzieję, że sprawozdanie Parlamentu stanie się bodźcem do działania i ważnym elementem, który zostanie uwzględniony w naszej polityce w dziedzinie badań naukowych i innowacji. W rzeczywistości stworzenie silnego zapotrzebowania ze strony sektora publicznego na rozwój nowych, innowacyjnych produktów i usług w Europie może odegrać znaczącą rolę, w szczególności w przypadku małych i średnich przedsiębiorstw, dlatego też cieszę się z tej inicjatywy. Gratuluję panu posłowi Harbourowi wykonania tej pracy.
Jakie konkretne kroki będziemy musieli podjąć w następnej kolejności? Mogę potwierdzić, że bezpośrednią reakcją na zalecenia zawarte w przedmiotowym sprawozdaniu będzie wsparcie przez Komisję działań na rzecz wymiany doświadczeń i podnoszenia poziomu wiedzy oraz przeanalizowanie przez nią środków dostarczających nabywcom w państwach członkowskich zachęty do wspólnego wdrażania projektów z zakresu zamówień przedkomercyjnych.
Komisja wystosowała już zaproszenia do składania wniosków - w ramach programów INTERREG, CIP oraz FP7 - aby wesprzeć tworzenie sieci władz publicznych w dziedzinie zamówień przedkomercyjnych.
Wierzę, że w średniej i długiej perspektywie czasowej europejskie rządy uwzględnią zamówienia przedkomercyjne w procesie planowania strategicznego inwestycji publicznych. Myślę, że dobrym punktem wyjścia byłyby pakiety ratunkowe. W imieniu Komisji położę na to nacisk w komunikacie planowanym na początek marca bieżącego roku, w którym zaproponuję wzmocnienie strategii na rzecz badań, rozwoju i innowacji w dziedzinie TIK dla Europy - a zatem zamówienia przedkomercyjne zastaną w tym sprawozdaniu uwzględnione.
Jak państwo wiecie, niektóre państwa członkowskie rozpoczęły już testowanie pilotażowych projektów w dziedzinie zamówień przedkomercyjnych. Mamy nadzieję, że w najbliższych miesiącach będzie ich więcej, dlatego też chciałabym zachęcić członków komisji oraz posłów tej Izby, aby wrócili do swoich krajów i porozmawiali o zamówieniach przedkomercyjnych z ministrami oraz władzami miejskimi. Do zmian może doprowadzić jedynie wspólna praca. Bardzo dziękuję państwu za pomoc w tej kwestii.
Wspieranie innowacyjności oraz rozwój gospodarki opartej na wiedzy są kluczowe dla zapewnienia trwałości i wysokiej jakości usług publicznych. Sektor publiczny w Stanach Zjednoczonych wydaje 50 miliardów dolarów rocznie na zamówienia w dziedzinie badań i rozwoju, co jest kwotą dwudziestokrotnie wyższą niż w przypadku UE, dlatego też państwa członkowskie muszą wywiązywać się z danej obietnicy inwestowania 3% PKB w badania i rozwój. Strategicznym instrumentem pozwalającym osiągnąć ten cel są zamówienia publiczne.
W Europie prowadzi się dziś szereg programów badawczych, których wyniki nie zostały jeszcze wykorzystane przez władze publiczne w drodze zamówień publicznych. Aktualna praktyka w UE opiera się na opracowywaniu na wyłączność, co oznacza, że każda firma zachowuje prawa własności do opracowywanych przez siebie nowych pomysłów.
Pomimo faktu, że zamówienia przedkomercyjne wprowadzają uproszczenia, cały proces jest bardzo rygorystyczny. Władze publiczne mogą być w tej kwestii w znacznym stopniu wspierane przez uniwersytety i ośrodki badawcze. Państwa członkowskie powinny inspirować się doświadczeniami europejskich agencji ds. innowacyjności, które uczestniczą w pracach badawczo-rozwojowych.
Wierzę, że w oparciu o zalecenia zawarte w sprawozdaniu pana posła Malcolma Harboura, Komisja opracuje kompleksowy i czytelny informator, który będzie wspierał w szczególności małe i średnie przedsiębiorstwa oraz odpowiednie władze zajmujące się zamówieniami publicznymi we wdrażaniu tych rozwiązań.
Jedynie dzięki ścisłej współpracy pomiędzy państwami członkowskimi UE w dziedzinie zamówień publicznych uda nam się wspierać innowacyjność i zapewnić trwałość i wysoką jakość usług publicznych.
Kolejnym punktem porządku dziennego jest sprawozdanie sporządzone przez Robertę Angelilli w imieniu Komisji Wolności Obywatelskich, Sprawiedliwości i Spraw Wewnętrznych w sprawie projektu zalecenia Parlamentu Europejskiego dla Rady w sprawie walki z seksualnym wykorzystywaniem dzieci i pornografią dziecięcą.
Panie przewodniczący, panie i panowie! Chciałabym zacząć od podziękowania koleżankom i kolegom za niezwykle owocną współpracę, w wyniku której udało nam się wypracować wysoce zadowalający moim zdaniem tekst. Jestem również wdzięczna wszystkim organizacjom pozarządowym i instytucjom, które uważnie obserwowały naszą pracę. Ich wartościowe sugestie pozwoliły udoskonalić to sprawozdanie.
Postawiliśmy sobie dwa podstawowe cele. Pierwszym było wnikliwe sprawdzenie, w jakim stopniu decyzja ramowa z 2003 roku jest wdrażana w 27 państwach członkowskich, drugim natomiast przedstawienie wniosków dotyczących niezbędnych zmian. Decyzja ramowa wymaga w istocie uaktualnienia, by zwiększyć poziom ochrony małoletnich w obliczu pojawiania się nowych, niepokojących przypadków wykorzystywania związanych z nowymi technologiami.
Pierwszym ze zidentyfikowanych priorytetów jest zwalczanie turystyki seksualnej, której powszechność niestety wzrasta, po części z racji niższych kosztów podróżowania. W związku z tym należy usprawnić współpracę eksterytorialną, a państwa członkowskie należy wezwać do wyłączenia zasady podwójnej karalności w przypadku przestępstw związanych z wykorzystywaniem dzieci i nadużyciami wobec nich.
Po drugie, uwodzenie (ang. grooming), czyli internetową manipulację psychologiczną zmierzającą do nagabywania dzieci w celach seksualnych, należy uznać za przestępstwo we wszystkich państwach członkowskich.
Po trzecie, państwa członkowskie należy zobowiązać do wymiany informacji zawartych w rejestrach karnych o osobach skazanych za przestępstwa seksualne. Celem tego jest kategoryczne wyeliminowanie możliwości wykonywania zawodów związanych z kontaktem z dziećmi przez sprawców przestępstw seksualnych.
Wśród wniosków, które należy zrealizować jak najszybciej, jest uruchomienie systemu powiadamiania o zaginionych dzieciach. System ten został już wypróbowany oraz wdrożony przez niewielką liczbę państw członkowskich i chociaż wdrożenie jest dopiero w fazie próbnej, dało ono doskonałe wyniki. W związku z tym należy go uruchomić we wszystkich 27 państwach członkowskich. Warto pamiętać, że w Europie co roku znikają bez śladu tysiące dzieci.
Chciałabym podkreślić jeszcze jedną kwestię: krajowe władze ustawodawcze muszą ogólnie zaangażować się w poprawę ochrony dzieci będących ofiarami przestępstw w trakcie dochodzenia oraz przed jakimkolwiek procesem sądowym, w którym biorą udział dzieci, i po jego zakończeniu. Dzięki temu dzieci nie będą cierpieć po dwakroć: po raz pierwszy jako ofiary gwałtu, a później - nadużyć medialnych czy prawnych.
Wreszcie podkreśliliśmy pilną potrzebę uznania za przestępstwo wymuszonych małżeństw, z których większość dotyczy dzieci.
Podsumowując, panie przewodniczący, uważam, że ważne jest wezwanie wszystkich państw członkowskich do jak najszybszej ratyfikacji najnowszej Konwencji Rady Europy o ochronie dzieci przed wykorzystywaniem seksualnym i przemocą seksualną. Chodzi o konwencję z października 2007 roku - wzorcowy, najnowocześniejszy i najbardziej aktualny akt dotyczący ochrony dzieci.
wiceprzewodniczący Komisji. - (FR) Panie przewodniczący, panie i panowie! Chciałbym zacząć od serdecznego podziękowania pani poseł Angelilli za jej godne uwagi sprawozdanie. Chciałbym również podziękować jej za sposób, w jaki współpracowała z Komisją w związku z niezwykle delikatnym, drażliwym tematem, który jest dla nas tak ważny.
Dzieci są bezbronne i zasługują na ochronę, która zapewni ich harmonijny rozwój. Nadużycia seksualne oraz różne sposoby wykorzystywania, zwłaszcza pornografia dziecięca, są nikczemnymi przestępstwami, które powodują głębokie i długotrwałe skutki dla młodych osób padających ich ofiarą.
To straszne zjawisko, którego skala nie jest znana. Według niektórych źródeł od 10% do 20% dzieci w Europie padło w dzieciństwie ofiarą napaści seksualnej w takiej czy innej formie.
Unia Europejska wypracowała prawodawstwo w tej dziedzinie. Decyzja ramowa z 2004 roku ustanawia minimalny poziom harmonizacji ustawodawstwa poszczególnych krajów w zakresie penalizacji oraz jurysdykcji. Pomimo braku pełnych informacji Komisja uznała w sprawozdaniu z 2007 roku, że decyzja ramowa została ogólnie wdrożona w sposób zadowalający. To jednak nie wystarcza.
Rozwój Internetu przyczynia się do pojawiania się nowych zagrożeń dla naszych dzieci. Jednym z nich jest pornografia dziecięca, a istnieją też inne, takie jak nagabywanie dzieci w celach seksualnych, o czym wspomniała pani poseł Angelilli. Turystyka seksualna do krajów trzecich w celu wykorzystywania dzieci jest rzeczywistością, słychać też o nadużyciach popełnianych przez osoby skazane w innych państwach członkowskich.
Państwa członkowskie nie są usatysfakcjonowane. Pod koniec 2007 roku wynegocjowały one z Radą Europy konwencję mającą zapewnić bardzo wysoki poziom ochrony. Konwencja ta została w ciągu pierwszego roku podpisana przez 20 z 27 państw członkowskich.
Parlament nadal nie jest wszakże usatysfakcjonowany, czego dowodem jest sprawozdanie pani poseł Angelilli. Domaga się on lepszego wdrożenia, a zwłaszcza wyraźnego udoskonalenia ram europejskich, wskazując zestaw środków, które usprawnią walkę z tymi przestępstwami.
Muszę powiedzieć, że ja również nie jestem usatysfakcjonowany. Ogłosiłem przegląd istniejącego europejskiego prawodawstwa w tym zakresie i w marcu przedstawię komisarzom odpowiedni wniosek. Chcę zaproponować ambitny dokument, który będzie dotyczyć nie tylko ścigania sprawców, lecz także ochrony ofiar i prewencji.
Sugestie zawarte w omawianym sprawozdaniu pomogą nam we wdrożeniu tego wniosku. Większa część treści sprawozdania powinna znaleźć się w nowej decyzji ramowej, jeżeli jednak okaże się to niemożliwe z powodów technicznych lub prawnych, podejmiemy próbę identyfikacji najwłaściwszych narzędzi pozwalających wdrożyć wszelkie wnioski, które nie znajdą się w decyzji ramowej. Sprawdzimy, czy istnieje możliwość podjęcia inicjatyw politycznych, zwłaszcza dialogu z krajami trzecimi, lub nawet zaopatrzenia się w instrumenty finansowe, tak jak w przypadku istniejących programów.
Taki jest stan rzeczy. Panie przewodniczący, panie i panowie! Z radością odnotowuję dążenie Parlamentu do wdrożenia mechanizmów ostrzegania o porwaniach we wszystkich państwach członkowskich. Muszę powiedzieć, że podczas ostatniego spotkania ministrów spraw wewnętrznych i sprawiedliwości z determinacją przekonywałem zebranych o konieczności wdrożenia systemu ostrzegania o porwaniach w każdym państwie członkowskim. Aby zapewnić pełną skuteczność, systemy te musiałyby oczywiście być połączone ze sobą.
Chciałbym ponownie podziękować Parlamentowi Europejskiemu za jego zaangażowanie i determinację. Pragnę również podziękować pani poseł Angelilli za jej bezdyskusyjnie wysokiej jakości sprawozdanie.
sprawozdawczyni komisji opiniodawczej Komisji Praw Kobiet i Równouprawnienia. - (DE) Panie przewodniczący, panie i panowie! Nowy wniosek Komisji Europejskiej jest pilnie potrzebny. Członkowie Komisji Praw Kobiet i Równouprawnienia mają konkretne pytania i sugestie dotyczące tego wniosku. Bardzo ważne jest, byśmy wyszli poza ograniczenia programu Daphne i podjęli inicjatywę ustawodawczą w dziedzinie pornografii dziecięcej. Oczywiście jest to także kwestia odpowiedzialności użytkowników, ale państwa muszą podjąć działania. Uważam na przykład, że ważnym narzędziem jest Europol; w połączeniu ze sprawną siecią ekspertów oraz specjalną jednostką, której członkowie byliby przeszkoleni w zakresie bardzo konkretnych kwestii, mógłby on zostać wykorzystany do walki z pornografią i prostytucją dziecięcą. Musimy również rozwiązać kwestię eksterytorialności, przyjmując wspólne europejskie podejście.
Potrzebujemy dodatkowych informacji dotyczących tła problemu - konkretnych badań na temat sytuacji społecznej ofiar, ponieważ za wykorzystywanie dzieci i umieszczanie ich zdjęć w sieci odpowiedzialni są często członkowie rodzin. Ważne jest, by osiągnąć w tej dziedzinie wyraźny postęp.
Mam nadzieję, że Komisja Europejska jest gotowa do ścisłej współpracy z Komisją Praw Kobiet i Równouprawnienia, abyśmy mogli razem rozwiązywać te kwestie.
w imieniu grupy PPE-DE. - Panie przewodniczący! Sprawozdanie Europolu z 2006 roku dotyczące przestępczości zorganizowanej wskazuje, że zalety Internetu w dziedzinie technologii informacyjno-komunikacyjnych są niezwykle ważne z punktu widzenia przestępczości zorganizowanej. Nie ma wątpliwości, że najbardziej bezbronną grupą są tutaj dzieci. Według specjalistów w internetowych czatach bierze udział około 90% dzieci w wieku od 12 do 17 lat. Oprócz rozmów z rówieśnikami i gier, korzystają one również z sieci, gdzie tożsamość użytkowników nie jest znana - czatów na stronach internetowych, które są doskonałymi punktami kontaktowymi dla pedofilów wykorzystujących fałszywą tożsamość, by zwabić potencjalne ofiary.
Według Internet Watch Foundation, która dokonała w 2006 roku analizy ponad 30 tysięcy raportów, 91% ofiar miało poniżej 12 lat. Osiemdziesiąt procent stanowiły dziewczynki; zidentyfikowano też ponad 3 000 domen, gdzie dochodziło do wykorzystywania dzieci. Ponadto 55% wszystkich takich domen znajdowało się na serwerach w Stanach Zjednoczonych, 28% w Rosji, a jedynie 8% w Europie. W programie jednego ze spotkań między przedstawicielami UE oraz USA należałoby uwzględnić współpracę w zakresie usuwania stron wykorzystujących dzieci.
Jak stwierdziła pani poseł Angelilli, mamy do czynienia ze zorganizowaną międzynarodową siatką pedofilów oraz przestępczością zorganizowaną związaną z przemysłem usług seksualnych. Z drugiej strony, międzynarodowa współpraca organów ścigania ma ograniczony zakres. Jest rzeczą niemal niewiarygodną, że osiem państw nie ratyfikowało jeszcze Protokołu fakultatywnego do Konwencji o prawach dziecka w sprawie handlu dziećmi, dziecięcej prostytucji i dziecięcej pornografii; cztery państwa nie ratyfikowały protokołu z Palermo, który jest podstawowym dokumentem w zakresie międzynarodowej współpracy w zwalczaniu handlu ludźmi. Prawie połowa państw członkowskich nadal nie ratyfikowała Konwencji Rady Europy o cyberprzestępczości.
W tej dziedzinie bardzo wiele pozostało do zrobienia. Pora zatem wysłać Radzie jasny i wyraźny komunikat, by poprawiła decyzję ramową dotyczącą zwalczania seksualnego wykorzystywania dzieci i pornografii dziecięcej.
w imieniu grupy PSE. - (SV) Panie przewodniczący, panie komisarzu Barrot, panie i panowie! Chciałabym zacząć od podziękowania pani poseł Angelilli oraz wszystkim innym osobom za bardzo konstruktywną współpracę. Z pewnością pamiętają państwo, jak niewiele zrobiono na początku obecnej kadencji Parlamentu, lecz dzięki przyjętej rok temu strategii na rzecz dzieci w kwestii ich praw nastąpił postęp. Decyzja, którą mamy teraz podjąć, dotyczy prawa dzieci do wolności od nadużyć seksualnych oraz problemu zwalczania pornografii dziecięcej.
Jestem oczywiście szczególnie zadowolona z trzech wniosków, dla których udało mi się uzyskać akceptację w Komisji Wolności Obywatelskich, Sprawiedliwości i Spraw Wewnętrznych, i które, jak mam nadzieję, zostaną dzisiaj utrzymane w głosowaniu. Pierwszy wniosek dotyczy uznawania za dzieci osób, które nie ukończyły 18. roku życia. Jest bardzo ważne, byśmy mogli chronić zarówno dziewczęta, jak i chłopców przed przestępstwami seksualnymi, nadużyciami seksualnymi oraz wykorzystywaniem seksualnym na terenie całej UE.
Drugi wniosek dotyczy ochrony dzieci przed turystyką seksualną mającą na celu ich wykorzystywanie dzięki penalizacji przez wszystkie państwa członkowskie przestępstw seksualnych popełnianych zarówno na terytorium UE, jak i poza jej granicami. Oznacza to, że sprawcy przestępstw nie będą już mogli uprawiać turystyki seksualnej ani wykorzystywać najuboższych i najmłodszych dzieci oraz młodzieży w innych krajach, gdyż po powrocie do miejsca zamieszkania w dowolnym kraju UE będą ścigani i ukarani.
Trzeci wniosek dotyczy ambitnych działań w związku z Internetem oraz wypracowania, wraz z największymi wydawcami kart kredytowych oraz we współpracy z bankami i kantorami, operatorami Internetu oraz dostawcami wyszukiwarek, jak też oczywiście z branżą turystyczną, środków technicznych pozwalających blokować systemy płatności w przypadku transakcji związanych z przestępstwami seksualnymi, nadużyciami oraz wykorzystywaniem seksualnym dzieci i młodzieży. Takie opinie słyszy się wszędzie, gdzie toczy się walka o zamknięcie pewnych stron - dzieci są ważniejsze niż poufność, a przypadki wykorzystywania dzieci i młodzieży muszą być zgłaszane.
Dzięki temu sprawozdaniu możemy być usatysfakcjonowani, że uczyniliśmy w Parlamencie pierwszy krok dotyczący praw dzieci. Gdy zostanie przyjęty nowy traktat lizboński, prawa dzieci staną się również podstawą prawa i celem polityki UE - nadszedł najwyższy czas, by tak się stało. Dziękuję.
w imieniu grupy ALDE. - (DE) Panie przewodniczący, panie wiceprzewodniczący Komisji! Chciałbym podziękować sprawozdawczyni za jej wysiłek oraz inicjatywę związaną z omawianym sprawozdaniem. Ochrona dzieci korzystających z Internetu oraz zwalczanie pornografii dziecięcej są wśród najpilniejszych kwestii, z jakimi musimy się zmierzyć. Uważam za bardzo ważne zagwarantowanie, że przedmiotowa decyzja ramowa dotycząca zwalczania seksualnego wykorzystywania dzieci i pornografii dziecięcej podwyższy poziom ochrony. Wykorzystywaniu dzieci za pośrednictwem Internetu można przeciwdziałać jedynie poprzez wspólną inicjatywę na szczeblu europejskim, ponieważ Internet przekracza granice krajów.
Uważam, że omawiane sprawozdanie wymaga poprawek w trzech punktach. Po pierwsze, trzeba zachować równowagę pomiędzy bezpieczeństwem dzieci a ochroną danych. Musimy brać pod uwagę nie tylko dane osobowe dzieci, lecz również dane innych osób oraz treści istotne z punktu widzenia zapewnienia dzieciom takiej ochrony. Oprócz penalizacji użytkowników Internetu korzystających z pornografii dziecięcej oraz jej dostawców, musimy w pierwszym rzędzie zidentyfikować osoby dokonujące tych strasznych czynów oraz aresztować je. Aby odnieść sukces w walce z takimi nadużyciami, musimy zacząć od ich korzeni. Musimy także skupić się na osobach, które udostępniają te związane z odrażającymi przestępstwami usługi innym i uzyskują z tego tytułu korzyści.
Oprócz penalizacji sprawców, o czym wspomniano w sprawozdaniu pani poseł Angelilli, musimy też podnieść poziom świadomości opiekunów i wyjaśnić, jakie ryzyko wiąże się z korzystaniem z Internetu. Musimy skupić się na opracowaniu nowych technologii oraz wprowadzeniu zasady poszanowania prywatności od samego początku (ang. privacy by design). Ponadto musimy działać na rzecz wymiany informacji i doświadczeń pomiędzy władzami w poszczególnych państwach członkowskich. Organy ochrony danych w państwach członkowskich mogą być w tej dziedzinie ważnymi pośrednikami. Tylko kompleksowe podejście umożliwi sukces.
Nie podoba mi się jednak pomysł wykorzystania operatorów Internetu jako dodatkowych organów ścigania. Znacznie lepszym rozwiązaniem jest wdrożenie umów pozwalających operatorom dobrowolnie współpracować z organami ścigania, co już ma miejsce.
Pornografia dziecięca we wszystkich swoich przejawach jest ni mniej ni więcej tylko zbrodnią przeciwko ludzkości. Musimy dołożyć wszelkich wysiłków, by ją zwalczać. Musimy zapewnić sobie współpracę państw członkowskich oraz zgodne działanie w obrębie Parlamentu. W związku z tym członkowie Grupy Porozumienia Liberałów i Demokratów na Rzecz Europy poprą sprawozdanie pani poseł Angelilli.
w imieniu grupy UEN. - (PL) Panie przewodniczący! Pomimo iż systemy prawne państw członkowskich przewidują sankcje przeciwko seksualnemu wykorzystywaniu dzieci oraz pornografii dziecięcej, należy w dalszym ciągu podnosić poziom bezpieczeństwa naszych dzieci.
Warto podkreślić fakt, iż dzieci, korzystając z nowych technologii, a w szczególności z Internetu, narażone są na kontakt z potencjalnymi sprawcami przestępstw seksualnych. W związku z istniejącym zagrożeniem należy apelować do państw członkowskich o blokowanie dostępu do stron internetowych zawierających pornografię dziecięcą. Musi to być prawnie wiążący obowiązek.
Istnieje również nagląca potrzeba przeprowadzenia europejskiej kampanii uświadamiającej rodziców, ale także nastolatków odnośnie do zagrożeń, jakie niesie ze sobą pornografia dziecięca w Internecie. Ważną sprawą jest też wspieranie ofiar tego niecnego procederu, jak też ich rodzin. Są one często osamotnione. Wysoka Izbo! Naszym obowiązkiem jest jak najlepsza ochrona naszych dzieci.
w imieniu grupy Verts/ALE. - Panie przewodniczący! Chciałabym podziękować pani poseł Angelilli za jej sprawozdanie. W pełni zgadzam się z tym, co pani poseł Bauer powiedziała na temat podjęcia przez państwa członkowskie działań na rzecz podpisania i ratyfikacji niektórych konwencji oraz protokołów, w przypadku których jeszcze tego nie uczyniono. Jeżeli staramy się wypracować wspólne ramy i podejście, to są właśnie podstawowe punkty odniesienia, które służą też wysłaniu przez państwa członkowskie sygnału, że są one również zatroskane problemem. Uważam, że jest to jedna z ich najważniejszych powinności i warto byłoby się dowiedzieć, dlaczego niektóre państwa członkowskie nie podpisały jeszcze odpowiednich konwencji oraz protokołów.
Popieramy zaprezentowane w sprawozdaniu podejście oparte na poszanowaniu praw - chciałabym, by poskutkowało ono odejściem od poglądu, że chodzi tutaj jedynie o kwestie sądownictwa karnego. W rzeczywistości chodzi o prawa dzieci i młodzieży oraz ich ochronę. Potrzebujemy tego rodzaju jasnych działań, by pomóc dzieciom, które padły ofiarą przestępstw - poprzez postępowanie sądowe, gdzie kwestią fundamentalną jest oczywiście dotarcie do prawdy, lecz nie w sposób, który powoduje u dzieci urazy głębsze niż na początku całej procedury, czy też poprzez zbiorowe wysiłki w celu identyfikacji dzieci.
Ochrona musi jednak zakładać także udział samych dzieci. Powinniśmy wpajać im umiejętność korzystania z Internetu oraz zrozumienia, na czym polega niebezpieczeństwo, i na co powinny zwracać uwagę, by same mogły również odegrać aktywną rolę w zwalczaniu tych przestępstw.
Naszym zamiarem jest poparcie dziś rano niektórych poprawek, zwłaszcza tam, gdzie chodzi naszym zdaniem o pewne zasady, których naruszanie jest groźne - na przykład podwójnej karalności oraz poufności w pewnych zawodach - i w paru kwestiach, gdzie naszym zdaniem koncepcja może wymagać dopracowania. Ogólnie jednak zdecydowanie popieramy przedmiotowe sprawozdanie i oczekujemy na dalsze postępy z nim związane.
w imieniu grupy GUE/NGL. - (SV) Przedmiotowe sprawozdanie cieszy się poparciem Konfederacyjnej Grupy Zjednoczonej Lewicy Europejskiej/Nordycka Zielona Lewica. Wykorzystywanie seksualne dzieci oraz pornografia dziecięca są odrażającymi przestępstwami, zapobieganie którym wymaga międzynarodowej współpracy. Dzieci są wykorzystywane poprzez zmuszanie ich do pozowania w kontekście seksualnym, fotografowanie lub filmowanie oraz umieszczanie materiałów w Internecie. Te filmy i zdjęcia można obejrzeć na całym świecie. Aby zapobiec takim nadużyciom, niezbędna jest ściślejsza współpraca międzynarodowa. Wiemy, że z pewnością istnieją powiązania między handlem niewolnikami seksualnymi a wykorzystywaniem seksualnym dzieci. Według szacunków Organizacji Narodów Zjednoczonych 85% ofiar handlu niewolnikami seksualnymi stanowią dzieci poniżej 18. roku życia.
Nie wiemy, ile dzieci jest kupowanych i sprzedawanych jak przedmioty w celu wykorzystywania seksualnego, wiemy jednak, że jest ich bardzo wiele - i wiemy też, że każde dziecko padające ofiarą tego procederu to o jedno za dużo. Dorośli muszą przyjąć odpowiedzialność za ochronę naszych dzieci przed tymi przestępstwami - jednymi z najgorszych czynów, jakie można wyrządzić dziecku.
Podczas tej debaty nie wolno nam zapominać, że wiele przestępstw wobec dzieci popełnianych jest w rodzinie lub w kręgu przyjaciół rodziny, w związku z czym ważne jest, aby społeczeństwo zapewniało obecność innych osób dorosłych, z którymi można się kontaktować, by dzieci miały kogoś, do kogo mogą zwrócić się po pomoc.
Wszelkie rodzaje nadużyć seksualnych wobec dzieci są przestępstwem i muszą być traktowane jako takie we wszystkich państwach członkowskich. Wszyscy obywatele popełniający przestępstwa seksualne wobec dzieci muszą zostać ukarani, niezależnie od tego, czy przestępstwa te zostały popełnione w UE, czy też poza jej granicami.
w imieniu grupy IND/DEM. - (NL) Chciałbym pogratulować pani poseł Angelilli klarownego sprawozdania. Jest oczywiste, że wykorzystywaniu seksualnemu dzieci należy położyć kres. Gwałtowny wzrost liczby przestępstw popełnianych za pośrednictwem Internetu wymaga skoordynowanej reakcji.
Powinniśmy jednak zachować ostrożność, jeżeli chodzi o szczegółowe nakazy dotyczące wyroków za tego rodzaju czyny na szczeblu europejskim. Poszczególne państwa członkowskie muszą dołożyć wszelkich wysiłków w celu penalizacji nadużyć nowoczesnych środków przekazu. Kwestię internetowej pornografii dziecięcej musi regulować prawo karne państw członkowskich. Podobnie jak w przypadku zakazu wykonywania pewnych zawodów Rada powinna dołożyć wysiłków w celu zamknięcia istniejących luk prawnych, aby wykorzystywanie i przekaz za pośrednictwem Internetu nie przeniosły się do krajów, gdzie brak odpowiedniego ustawodawstwa. Chętnie usłyszałbym od Rady, czy byłoby również możliwe omówienie tego zagadnienia z krajami spoza UE, lecz przedstawiciel Rady niestety nie jest obecny.
Ponadto chciałbym opowiedzieć się za zacieśnieniem współpracy z Europolem i Eurojustem. Walka z międzynarodowymi siatkami rozpowszechniającymi pornografię dziecięcą musi stać się priorytetem tych organizacji, gdyż poszerzy to możliwości podejmowania odpowiednich działań poza terytorium Unii Europejskiej.
Jeżeli zgadzamy się co do tego, że wykorzystywanie seksualne dzieci jest niepożądane, moim zdaniem powinniśmy również poruszyć kwestię wykorzystywania osób dorosłych. Na większe poparcie Parlamentu zasługują inicjatywy na rzecz ograniczenia zjawiska prostytucji podczas imprez masowych takich jak mistrzostwa w piłce nożnej czy igrzyska olimpijskie.
(IT) Panie przewodniczący, panie i panowie! Organizacje pedofilskie stanowią zagrożenie dla obywateli, w związku z czym należy je traktować podobnie jak organizacje mafijne lub terrorystyczne, wprowadzając specjalne, surowe prawo.
Skandalem jest, że tysiące osób, którym postawiono zarzuty popełnienia przestępstw związanych z pornografią dziecięcą, nie spędziły w więzieniu choćby dnia. Chciałbym również przypomnieć sprawozdawczyni, pani poseł Angelilli, wyniki pracy której wszyscy podziwiamy, iż w jej mieście miała w zeszłym roku miejsce sprawa sądowa znana pod nazwą "Kwiat lotosu”, dotycząca dwustu romskich dzieci. Po zakończeniu procesu dzieci te właściwie zniknęły; nikt nie wie, czy trafiły do tych samych obozów, gdzie je wykorzystywano.
W związku z tym wszystkie państwa członkowskie muszą zachować czujność, trzeba wprowadzić specjalne ustawodawstwo, a te odrażające i stanowiące ogromne zagrożenie dla społeczeństwa czyny należy zwalczać przy użyciu specjalnego, wyjątkowo surowego prawa.
(HU) Panie przewodniczący, panie komisarzu, panie i panowie! Izba debatuje dzisiaj nad tematem, który słusznie oburza wszystkich ludzi dobrej woli. Potępiamy to zjawisko, sądząc jednak, że coś tak strasznego może stać się jedynie innym dzieciom. Wszystkie nasze dzieci są wszakże w niebezpieczeństwie, gdyż liczba ofiar wykorzystywania seksualnego dzieci i pornografii dziecięcej wzrasta. Musimy zatem starać się zapobiegać takim czynom wszelkimi dostępnymi środkami. Musimy zapewnić, by sankcje przewidziane w krajowych systemach prawnych były skutecznie stosowane, a codzienna praktyka odzwierciedlała powagę tych zmagań. Państwa członkowskie muszą uczynić wszystko, co w ich mocy, by całkowicie wyeliminować popyt.
Musimy zachować szczególną czujność w odniesieniu do nieustannych wyzwań związanych z nowymi technologiami - z kamerami internetowymi, telefonami komórkowymi, a zwłaszcza z wykorzystaniem Internetu. Oprócz uświadomienia zagrożeń rodzinom i dzieciom jednym ze sposobów może być wdrożenie technologii blokujących dostęp. Musimy w każdym razie podkreślać, że są to poważne przestępstwa, a w celu ich wykrywania trzeba usunąć wszelkie przeszkody w sprawnej wymianie informacji między organami ścigania państw członkowskich, co pozwoli stworzyć scentralizowane bazy danych dotyczących przestępców.
Uważam za rzecz niezwykle ważną i bezwzględnie konieczną, by istniejące dokumenty międzynarodowe zostały ratyfikowane przez państwa członkowskie, a ich zapisy zostały skutecznie wprowadzone w życie. Musimy zagwarantować, że bezpieczeństwo dzieci stanie się kwestią podstawową we wszystkich państwach członkowskich UE. Doskonałe sprawozdanie pani poseł Angelilli jest krokiem w kierunku osiągnięcia tego celu, i poprzemy je naszymi głosami. Dziękuję bardzo.
(ES) Panie przewodniczący! Chłopcy i dziewczęta z całego świata padają ofiarami wykorzystywania seksualnego, ponieważ istnieje podaż wykorzystywanych seksualnie dzieci, zwłaszcza w krajach ubogich, oraz popyt na pornografię internetową i turystykę seksualną w krajach bogatych.
Nasze zalecenie dotyczy podjęcia rzeczywistych kroków: domagamy się harmonizacji w całej Europie wieku, od którego dopuszczalne jest współżycie seksualne, ostrzejszego karania nadużyć seksualnych oraz skuteczniejszych, szerzej zakrojonych krajowych programów interwencyjnych i systemów. W tym celu musimy skupić się na państwach członkowskich, by - co, oprócz transpozycji decyzji ramowej Rady w tej sprawie, uczyniła Hiszpania - opracować i wdrożyć plany działań angażujące grupy interesu, w tym programy mające na celu podnoszenie poziomu świadomości oraz mobilizację społeczną, nie zaniedbując jednocześnie działań dotyczących współpracy międzynarodowej.
Wreszcie chciałabym dołączyć się do wezwań pod adresem państw członkowskich, by podpisały, ratyfikowały i wdrożyły wszelkie odpowiednie konwencje międzynarodowe, co pozwoli zagwarantować poszanowanie praw małoletnich.
- (ET) Panie przewodniczący, panie wiceprzewodniczący Komisji, pani poseł Angelilli, panie i panowie! Szybki rozwój technologii informacyjno-komunikacyjnych udostępnia przestępcom nowe sposoby popełniania przestępstw oraz ich prezentacji. Przestępstwa, których dotyczy rozpatrywane sprawozdanie, są tematem dyskusji na rozmaitych forach światowych i europejskich.
W 2003 roku Rada Unii Europejskiej wydała wiążącą decyzję ramową dotyczącą zwalczania seksualnego wykorzystywania dzieci i pornografii dziecięcej, a treść tej decyzji została do dzisiaj w znacznej mierze uwzględniona w systemach prawnych państw członkowskich. W związku z szybkim rozwojem informatyki wymaga ona jednak uaktualnienia i nie wolno się z tym ociągać. Cieszę się, że Komisja wkrótce zakończy pracę nad nową, uaktualnioną decyzję ramową.
Wszystkie państwa członkowskie muszą zdefiniować pojęcie pornografii dziecięcej oraz uznać nagabywanie dzieci w celach seksualnych za pośrednictwem Internetu za przestępstwo. Działających w Internecie sprawców molestowania seksualnego trudno jest ująć, ale nie jest to niemożliwe. Jednocześnie systemy prawne części państw członkowskich ograniczają możliwości inwigilacji. Inwigilację można wykorzystywać jedynie w przypadku najcięższych przestępstw; przeszkodą bywa także często ochrona danych osobowych.
W moim kraju dochodziło, również ostatnio, do przypadków samobójstw osób małoletnich wskutek molestowania w Internecie. Takie przypadki zdarzały się też w innych państwach członkowskich. Musimy dysponować możliwościami ochrony naszych dzieci, zanim padną ofiarą przestępców. Musimy wprowadzić w Unii Europejskiej politykę zerowej tolerancji wobec pedofilii i pornografii dziecięcej. To nasz obowiązek.
(IT) Panie przewodniczący, panie i panowie! Wykorzystywanie seksualne dzieci to rzecz okropna. To hańba współczesnego świata i złowieszcza oznaka naszego upadku.
Ostatnio obserwujemy gwałtowny wzrost liczby takich przypadków w wyniku błyskawicznego rozpowszechnienia się Internetu oraz nowych, zaawansowanych technologii, z którymi dzieci mają kontakt i z których korzystają bez żadnych ograniczeń, reguł, środków kontroli ani kar. Takich środków potrzebujemy obecnie bardziej niż kiedykolwiek i musimy je stosować skutecznie, by dawać przykład.
Doskonałe sprawozdanie pani poseł Angelilli, którego chciałbym jej gorąco pogratulować, oraz konkretne zalecenia, które zostaną skierowane przez Parlament do Komisji, wskazują i sugerują środki dające rzeczywistą możliwość ograniczenia powszechności pornografii dziecięcej, uwodzenia dzieci w Internecie, turystyki seksualnej oraz wszelkich nadużyć wobec dzieci.
Opublikowane niedawno niepokojące dane, w tym badania ONZ dotyczące przemocy wobec dzieci, wskazują, że zjawisko wykorzystywania seksualnego dzieci szybko narasta, stając się wraz z handlem ludźmi podstawowym źródłem zysków i jednym z najszybciej rozwijających się rodzajów ponadnarodowej przestępczości - roczne przychody z tego procederu to około 10 miliardów dolarów USA.
Według szacunków Międzynarodowej Organizacji Pracy pracę przymusową wykonuje na świecie ponad 12 milionów ludzi, z czego ponad milion to ofiary wykorzystywania seksualnego, a 45%-50% stanowią dzieci.
(IT) Panie przewodniczący, panie i panowie! Projekt zalecenia Parlamentu Europejskiego dla Rady w sprawie walki z seksualnym wykorzystywaniem dzieci i pornografią dziecięcą wynika ogólnie z wyraźnego rozwoju nowych technologii telekomunikacyjnych.
Zjawisko uwodzenia dzieci w Internecie z pewnością się rozpowszechnia, chciałbym jednak potępić tutaj również wykorzystywanie wizerunku kobiet. W większości krajów UE propagowana jest często odrażająca wizja kobiecości - cele komercyjne osiąga się nie tylko w sposób wulgarny, lecz z kompletną pogardą dla godności kobiet, nie wspominając już o wykorzystywaniu reklamy podprogowej i programów telewizyjnych. Muszę powiedzieć, że ma to miejsce przede wszystkim w moim kraju.
Zgadzam się ze sprawozdawczynią, że decyzję ramową Rady 2004/68 należy uaktualnić, by podwyższyć poziom ochrony dzieci i ogólnie skuteczniej zwalczać wykorzystywanie seksualne. Równie istotna jest ratyfikacja Konwencji Rady Europy, nie wolno nam jednak na tym poprzestać: musimy również uznać za przestępstwo uwodzenie dzieci w Internecie i działać na rzecz współpracy transgranicznej w tym zakresie.
Moim zdaniem na państwach członkowskich powinien spoczywać obowiązek wymiany zawartych w rejestrach karnych informacji o osobach skazanych za przestępstwa seksualne - uważam, że system ECRIS stanowi z pewnością krok naprzód w tej dziedzinie - aby uniemożliwić sprawcom pewnych przestępstw kontakt z dziećmi, a tym samym poprawić ochronę ofiar nie tylko podczas dochodzenia, lecz także po zakończeniu procesu.
Chciałbym zakończyć stwierdzeniem, że wykorzystywanie dzieci nie sprowadza się niestety jedynie do nadużyć seksualnych, i chciałbym, aby nasze instytucje bardziej zaangażowały się w przeciwdziałanie innym jego formom.
(EL) Panie przewodniczący, panie komisarzu, panie i panowie! Chciałbym zacząć od pogratulowania pani poseł Angelilli, która przedstawiła wyjątkowo trafne sprawozdanie na bardzo delikatny, dotyczący nas wszystkich temat. Wykorzystywanie seksualne dzieci pozostaje zjawiskiem szokującym dla społeczeństw tak państw członkowskich Unii Europejskiej, jak i innych krajów. Problem pornografii dziecięcej w Internecie zaostrza się - w latach 1997-2007 liczba stron ukazujących wykorzystywanie seksualne dzieci wzrosła o tysiąc procent. Ściślejsza współpraca z sektorem prywatnym może skutecznie przyczynić się do ograniczenia liczby stron, na których prezentowana jest pornografia dziecięca. Można na przykład działać na rzecz współpracy z wydawcami kart kredytowych, co pozwoli zwalczać pornografię dziecięcą w Internecie na szczeblu europejskim, jako że systemy tych firm są wykorzystywane do obsługi płatności na rzecz komercyjnych stron sprzedających fotografie dzieci.
Ponadto nowy wspólnotowy program ochrony dzieci korzystających z Internetu pomoże w uczynieniu sieci bezpieczniejszym miejscem. Podpisana przez 20 państw członkowskich Unii Europejskiej Konwencja Rady Europy jest pierwszym międzynarodowym aktem prawnym uznającym różne formy wykorzystywania seksualnego dzieci za przestępstwo. Aby skutecznie stawić czoła temu zjawisku, państwa członkowskie muszą penalizować każdą formę przymuszania dzieci do udziału w czynnościach seksualnych. Wreszcie za rzecz bardzo ważną uważam korzystanie z rejestrów pedofilów i zakazanie im wykonywania pracy lub działalności wolontariackiej, która wiąże się z bezpośrednimi kontaktami z małoletnimi.
(HU) Dziękuję bardzo, panie przewodniczący, panie i panowie! Na całym świecie ofiarą aktów przemocy pada około 40 milionów dzieci poniżej 12. roku życia. Ze względu na nowe technologie, a zwłaszcza nieustanny rozwój Internetu i nowe metody wykorzystywane przez pedofilów w sieci, zapewnienie dzieciom lepszej ochrony jest niezwykle ważne. Według Eurobarometru 74% dzieci używa Internetu codziennie, w związku z czym wiele z nich jest narażonych na kontakt z przemocą lub pornografią.
Aby zapewnić im skuteczną ochronę, chciałabym zalecić wprowadzenie w Europie tak zwanych bezpłatnych rodzinnych pakietów informacyjnych. Są już one powszechnie wykorzystywane przez niektórych europejskich operatorów Internetu i sądzę, że z innymi również uda się nawiązać partnerską współpracę. Pakiety dotyczą czterech podstawowych tematów związanych z bezpieczeństwem - bezpieczeństwa i komunikacji, rozrywki, pobierania plików oraz wirtualnej przemocy. W formie zabawy uczą one rodziny bezpiecznego korzystania z Internetu. Zalecam również, by takie pakiety zawierały bezpłatną, nadającą się do użytku dziecięcego przeglądarkę internetową, która mogłaby posłużyć jako filtr chroniący dzieci przed niepożądanymi treściami w sieci. Musimy mieć pewność, że nasze dzieci są bezpieczne - nie tylko w Internecie, lecz również w publicznych i prywatnych instytucjach. Dlatego jest kwestią wielkiej wagi, by wszystkie osoby, których praca wiąże się z regularnymi kontaktami z dziećmi, miały obowiązek zgłaszania wszelkich sytuacji, w których doszło do nadużyć seksualnych. Dziękuję.
(RO) Wykorzystywanie seksualne dzieci i pornografia dziecięca są bardzo poważnymi przestępstwami. Chociaż ustawodawstwo wielu krajów Unii Europejskiej jest wystarczająco surowe, w celu zagwarantowania dzieciom adekwatnej ochrony konieczne są jeszcze liczne działania. Wszystkie państwa członkowskie powinny ratyfikować Konwencję Rady Europy i w pełni wdrożyć decyzję ramową w celu wypracowania jednolitego podejścia na szczeblu Unii Europejskiej.
Nielegalne materiały związane z nadużyciami wobec dzieci powinny być usuwane z Internetu u źródeł, a strony powinny być blokowane przez operatorów. W istocie przegląd prawodawstwa telekomunikacyjnego, o którym obecnie debatujemy w Parlamencie Europejskim wraz z Radą i Komisją, stanowi dogodną sposobność do udoskonalenia przepisów.
Osoby, które dopuściły się nadużyć seksualnych, nie powinny mieć możliwości wykonywania zawodów związanych z kontaktami z dziećmi. Sierocińce powinny zostać poddane znacznie ściślejszemu nadzorowi władz lokalnych.
Uważam wreszcie, że Komisja Europejska i państwa członkowskie powinny zapewnić wsparcie finansowe oraz logistyczne dla kampanii skierowanych do rodziców i dzieci.
(PL) Panie przewodniczący! Fakt, iż Parlament zajął się poważnie kwestią walki z seksualnym wykorzystywaniem dzieci i pornografią dziecięcą, bardzo cieszy. Tym bardziej, że dotychczas wiele środowisk lewicowych w Europie wprost walczyło o jak największą wolność seksualną, nie zwracając uwagi na konsekwencje takiego postępowania w stosunku do dzieci. Pojawiły się nawet próby założenia partii pedofilskich. To musi budzić grozę u każdego porządnego obywatela Unii Europejskiej. Skala tego zjawiska jest ogromna. Wystarczy przeglądać prasę codzienną.
Przy okazji tej dyskusji należy zwrócić uwagę na łamanie praw dziecka i wykorzystywanie seksualne dzieci wśród imigrantów spoza Europy. To, że jest to dozwolone w ich rodzimych krajach to jedno, ale zamieszkując w kraju Unii Europejskiej muszą oni bezwzględnie podporządkować się obowiązującemu prawu, albo opuścić Europę. Nie może być innych praw dla tradycyjnych narodów Europy, a innych dla imigrantów. Dotyczy to wszystkich dziedzin życia.
(CS) Panie przewodniczący, panie i panowie! Mamy niewątpliwie do czynienia z ważną kwestią, która wymaga skutecznej współpracy wszystkich państw członkowskich. Chciałbym wskazać, że w nowoczesnych społeczeństwach poziom ochrony dzieci przed nadużyciami pod wieloma względami obniżył się. Wśród powodów można wymienić postępujący rozpad rodziny i wzrastającą liczbę dzieci wychowywanych w rodzinach niepełnych, jak też większą mobilność obywateli oraz rozpowszechnienie się nowoczesnych technologii informacyjnych. Dlatego też zdecydowanie popieram przedmiotowe sprawozdanie.
Moim zdaniem wychowanie seksualne bez niedomówień jest istotnym elementem zapobiegania nadużyciom seksualnym wobec dzieci, powinno ono jednak być skierowane również do rodziców, wychowawców oraz pracowników służb społecznych i służby zdrowia. Ważne jest, aby wszyscy mieli odpowiednią wiedzę na temat tych przestępstw - chodzi przede wszystkim o przyjęcie ich istnienia do wiadomości - po to, by mogli rozpoznać potencjalnych sprawców i zapobiec nadużyciom.
Chciałbym zwrócić państwa uwagę na fakt, że sprawcy przestępstw seksualnych wobec dzieci są często recydywistami. Do pewnego stopnia ma tutaj zastosowanie niemieckie przysłowie "einmal ist keinmal”. Jeżeli jednak ktoś popełnia takie przestępstwo więcej niż raz, powinniśmy być w stanie powstrzymać go przed kolejnymi czynami przestępczymi. W takich przypadkach należy stosować zarówno terapię, jak i różnorodne środki zapobiegawcze, zwłaszcza zakaz pracy z dziećmi oraz młodzieżą. Ponieważ między kolejnymi czynami może upłynąć dłuższy czas, informacje o skłonnościach do popełniania takich przestępstw powinny być przechowywane przez długi okres. Zalecałbym również obowiązkowe sprawdzanie osób chcących pracować w zawodzie nauczyciela, trenera lub opiekuna młodzieży pod kątem popełnionych w przeszłości przestępstw seksualnych.
Z mojego doświadczenia wynika, że sprawcy przestępstw seksualnych wobec dzieci często usiłują ominąć zakazy pracy z dziećmi, stosując rozmaite podstępy, w tym także przybierając fałszywą tożsamość, by odzyskać dostęp do swoich celów. Swoboda przepływu osób w Unii Europejskiej daje im większe możliwości w tym zakresie.
Panie przewodniczący! Chciałbym podziękować pani poseł Robercie Angelilli za doskonałe sprawozdanie.
Wykorzystywanie seksualne dzieci jest przestępstwem przeciw najbardziej bezbronnej grupie społecznej, w związku z czym szokujący jest dla mnie fakt, że siedem państw członkowskich Unii Europejskiej nadal nie podpisało Konwencji Rady Europy; osiem państw członkowskich nie ratyfikowało też Protokołu fakultatywnego do Konwencji ONZ o prawach dziecka w sprawie handlu dziećmi, dziecięcej prostytucji i dziecięcej pornografii.
Sieć daje nowe możliwości popełniania tych przestępstw, w związku z czym uważam, że spoczywa na nas obowiązek wezwania do uznania za przestępstwo wykorzystywania Internetu do celów związanych z pornografią dziecięcą i uwodzeniem dzieci. Twierdzenia poszczególnych państw, że jest to trudne, nie wystarczają. Musimy współpracować i skoordynować wysiłki, by tego dokonać. W każdym państwie członkowskim powinno być możliwe postawienie przed sądem każdego obywatela lub osoby żyjącej w Unii Europejskiej, którzy popełnili przestępstwo poza jej terytorium.
Panie przewodniczący! Chciałbym również pogratulować pani poseł Angelilli bardzo dobrego sprawozdania. Sądzę, że wszyscy poprzemy to sprawozdanie.
Jak już powiedziano, chodzi o przestępstwo, a każdy, kto dopuszcza się napaści lub w jakikolwiek sposób działa na szkodę dzieci, powinien być traktowany jak przestępca. Niestety właśnie do takich rzeczy dochodzi w Internecie. Sieć jest wspaniałym narzędziem i doskonałym źródłem informacji dla nas wszystkich. Pozostanie ona częścią naszego życia. Są jednak ludzie, którzy wykorzystują dzieci i będą oni korzystać z Internetu, by szkodzić im w jak największym stopniu.
Około ośmiu na dziesięcioro dzieci w Unii Europejskiej korzysta z Internetu. Moim zdaniem musimy dołożyć szczególnych wysiłków, by chronić bezbronne dzieci przed zastraszaniem, uwodzeniem i molestowaniem. Musimy podwyższyć poziom świadomości społecznej i wiedzy dotyczącej bezpiecznego korzystania z Internetu, zwłaszcza wśród dzieci, ale też i wśród rodziców, by wiedzieli dokładnie, o co chodzi, oraz do czego może dochodzić w sieci.
Sądzę, że państwa członkowskie powinny wspólnie działać na rzecz stworzenia sieci punktów kontaktowych, gdzie obywatele będą mogli zgłaszać nielegalne i szkodliwe treści oraz zachowania. Ważne jest, by zarówno rodzice, jak i dzieci czuli się bezpiecznie w Internecie oraz mieli dostęp do miejsc, gdzie mogą zgłaszać wszelkie wykroczenia. Aby pociągnąć do odpowiedzialności osoby uwodzące dzieci i rozpowszechniające pornografię, powinniśmy mieć jasny ogląd problemu. Jest to przestępstwo i powinno być odpowiednio traktowane.
(PT) Panie przewodniczący, panie komisarzu Barrot, panie i panowie! Celem decyzji ramowej z 2003 roku było zmniejszenie różnic prawnych między państwami członkowskimi w zakresie zwalczania seksualnego wykorzystywania dzieci i pornografii dziecięcej. Dlatego też zawarto w niej wspólne ramy regulacji dotyczących między innymi penalizacji, stosownych sankcji oraz ochrony i pomocy dla ofiar. Uważam za rzecz godną pożałowania, że niektóre państwa członkowskie nadal nie podjęły środków niezbędnych w celu wdrożenia tej decyzji ramowej, chociaż odpowiedni termin już upłynął.
Jest bardzo ważne, by wszystkie państwa członkowskie uznawały za przestępstwo wszelkie rodzaje nadużyć seksualnych wobec dzieci, a wszyscy obywatele europejscy, którzy popełniają przestępstwa seksualne wobec dzieci w jakimkolwiek kraju Unii Europejskiej lub poza jej granicami, podlegali jednolitemu eksterytorialnemu ustawodawstwu karnemu mającemu zastosowanie w całej Unii. Ważne jest zapewnienie, by sprawcy takich przestępstw nie uniknęli kary wskutek luk prawnych. Popieram również poprawienie decyzji ramowej tak, aby gwarantowała ona co najmniej taki sam poziom ochrony, jak Konwencja Rady Europy z 2007 roku. Niestety niektóre państwa członkowskie nie podpisały jeszcze tej Konwencji.
Ważne jest również poprawienie tej decyzji ramowej w reakcji na najnowsze osiągnięcia techniczne w dziedzinie komunikacji. Dzieci w coraz większym stopniu korzystają z Internetu, który stał się jednym z ulubionych narzędzi potencjalnych i faktycznych sprawców przestępstw, zwłaszcza w zakresie uwodzenia oraz oszukańczego nagabywania dzieci w niezgodnych z prawem celach, o czym mówiła już pani poseł Angelilli. Chciałbym skorzystać z tej sposobności, by pogratulować sprawozdawczyni niezwykle rzetelnej pracy i sprawozdania, które nam przedstawiła.
Zdaję sobie sprawę ze złożoności i trudności problemu, uważam jednak, że dzięki zgodnym działaniom i wspólnym wysiłkom uda nam się zmierzyć z kwestią wykorzystywania seksualnego dzieci. Nacisk należy położyć na zapobieganie, organizując kampanie uświadamiające rodzicom i dzieciom zagrożenia związane z pornografią dziecięcą, szczególnie w Internecie, a zwłaszcza niebezpieczeństwo wykorzystywania seksualnego na internetowych czatach oraz forach.
(PL) Panie przewodniczący! "Trzeba się nauczyć mówić "nie" (...) "nie" jest bardzo istotną częścią mowy. To niezgoda na zło” - poeta Zbigniew Herbert. Dziś musimy powiedzieć "nie” łamaniu podstawowych praw dziecka, "nie” przemocy i wykorzystywaniu seksualnemu dzieci, "nie” deprawacji i pornografii w Internecie, "nie” turystyce seksualnej.
Dziękuję więc bardzo pani Angelilli za przedstawione sprawozdanie. Sam też poruszałem wielokrotnie ten temat. W tym zakresie potrzebna jest profilaktyka i przeciwdziałanie. Konieczne jest podniesienie świadomości zagrożeń, tak wśród dzieci, jak i wśród rodziców oraz wychowawców. Niezbędne jest szybkie wykrywanie przestępstw oraz rygorystyczne egzekwowanie kary. Potrzebna jest współpraca mediów. To działanie musi objąć cały świat. Bowiem w niektórych krajach istnieją organizacje kwestionujące penalizację kontaktów seksualnych z dziećmi. Mało tego, pojawiają się nawet oszukańcze tezy o tzw. "dobrej pedofilii”. Nie bądźmy więc obojętni wobec poniżania naszych dzieci, wobec ich bólu i upokorzenia. To jest hańba naszych czasów.
(EL) Panie wiceprzewodniczący! Zalecenie zaprezentowane dzisiaj w tak niezwykle kompetentny sposób przez panią poseł Angelilli oraz popierane przez moje koleżanki i kolegów jest skierowane główne do Rady. Ponieważ jednak stwierdził pan, że przedstawi w marcu własny wniosek, chciałabym poprosić, by wniosek ten był zgodny z polityką Unii Europejskiej w licznych obszarach, nie zaś jednostronny. Wniosek ten będzie musiał uwzględniać kwestie penalizacji, zdecydowanych działań oraz współpracy z Europolem, w którego konwencji po raz pierwszy wspomniano o handlu ludźmi. Nie wolno zapominać, że oprócz gróźb, przemocy, podstępów oraz nadużyć wobec osób pozostających na utrzymaniu, zwłaszcza w obrębie rodziny, występuje też problem celowego wykorzystywania dla zysku, zazwyczaj osób w wieku zbyt młodym, by się przed tym bronić. Nawiązuję tutaj do zjawiska handlu porzuconymi niemowlętami, które zaczęło się ujawniać w Internecie. Gdy mówię o Internecie, chodzi mi nie tylko o przeglądarki i czaty, w których dzieci biorą udział, siedząc w swoich sypialniach, lecz także o wiele innych sposobów dostępu, w tym telefony komórkowe, z których mogą korzystać dzieci. Dlatego też musimy wziąć pod uwagę wszystkie te parametry.
Gdy mówimy o przestępstwach, powinniśmy również zastanowić się nad sytuacją w więzieniach i innych instytucjach penitencjarnych. Jeżeli zmniejszymy liczbę osób tam przebywających, wzrośnie ryzyko tego rodzaju zjawisk. Trzeba też brać pod uwagę kwestię poprawy warunków życia ofiar. Musimy chronić ofiary i ich rodziny, gdyż zjawisko przemocy ze strony osób dopuszczających się nadużyć narasta, a środki obrony, jakimi dysponują ofiary, są niewystarczające, gdyż przestępcy mają przede wszystkim przewagę ekonomiczną. Mam zatem nadzieję, że pański wniosek obejmie skuteczniejszą ochronę małoletnich i zdecydowane działania.
(PL) Panie przewodniczący! Sprawozdanie pani Angelilli pomoże każdemu rodzicowi w ochronie swoich dzieci przed pedofilami, którzy grasują w Internecie. Pamiętajmy jednak, że wszelkie wsparcie, które otrzymamy w formie filtrów i nadzoru ze strony dostawców usług internetowych nie wyręczają nas - jako rodziców - w wypełnianiu naszego obowiązku, jakim jest ochrona i ostrzeganie naszych dzieci.
Mieszkam w małej miejscowości. Tu ludzie się znają, interesują się tym, co się dzieje w ich sąsiedztwie. Osoba obca budzi zainteresowanie. Trudno byłoby na małej wsi na południu Polski niezauważonym nawiązać kontakt z dziećmi. Ale śmiem twierdzić, że w takich spokojnych i bezpiecznych miejscach w całej Europie, kiedy rodzice spokojnie czytają gazetę lub oglądają telewizję, niepożądany obcy człowiek siedzi w sypialni ich dzieci, nawiązał z nimi kontakt przez Internet. Czy jako rodzice jesteśmy bezradni? Nie jesteśmy. Może nasze dzieci są bardziej biegłe w nowoczesnych technologiach, może trudno jest odciągnąć je od komputerów.
Drodzy rodzice, zróbcie dziś jedną rzecz, aby ochronić swoje dzieci. Przypomnijcie im to, czego nas uczono, a mianowicie "nie rozmawiajmy z obcymi”. Taki prosty przekaz. Dziś ten obcy nie krąży pod szkołą z torebką cukierków, dziś ten obcy wchodzi na internetowy czat i tam szuka swojej ofiary. Jest bardziej groźny, bo wcale nie widzimy, kiedy przemyka bez problemu z jednej dziecięcej sypialni do drugiej. Nauczmy nasze dzieci, żeby nie rozmawiały z obcymi, również w Internecie i zamknijmy mu drzwi przed nosem.
Pani przewodnicząca! W tej kwestii panuje tak powszechna zgoda polityczna, że bezczynność państw członkowskich wydaje się dziwna.
Nasz nacisk na Internet jest niewątpliwie bardzo ważny, sugeruje on jednak, że problem ten jest czymś nowym, podczas gdy wiemy doskonale, iż jest to sprawa bardzo stara i umiejętnie skrywana. To działo się nie tylko pod szkołami z torebkami cukierków - miało to też miejsce w domach we wszystkich państwach członkowskich, w kościołach i szpitalach.
Internet rzucił być może światło na skrywany w mroku problem społeczny, z którym nadal usiłujemy sobie poradzić, lecz nie potrafimy. Najwyższa pora, by państwa członkowskie poważnie potraktowały swoje szczytne zapowiedzi dotyczące ochrony dzieci, podobnie jak my w tej Izbie bardzo wiele mówimy o tym, jak cenne są dla nas dzieci i jak je chronimy, podczas gdy w rzeczywistości nasze czyny często nie dorównują słowom.
Wspomniałam tutaj, że najniebezpieczniejszym miejscem dla dzieci bywa dom. Niedawno w Irlandii miała miejsce sprawa, która zwróciła na to uwagę. Chciałabym też dodać, że osoby, które sądzą, iż małe miejscowości, gdzie wszyscy się znają, są bezpiecznymi miejscami dla dzieci, mylą się. W takich miejscowościach ludzie bardzo często odwracają wzrok, ponieważ nie chcą mówić o swoich podejrzeniach, mogą też mieć obawy przed powiadomieniem władz.
To coś, na co wszyscy powinniśmy zwracać uwagę i mówić o tym, ponieważ milczenie sprzyja szerzeniu się nadużyć, wyrządzając straszne szkody dzieciom, które padają ofiarą takich sytuacji. Wzywam rząd irlandzki, by przedstawił ustawodawstwo dotyczące różnorodnych sposobów ochrony dzieci przed nadużyciami seksualnymi. Sądzę też, że powinniśmy przyjrzeć się naszej konstytucji, która stawia prawa rodziny ponad prawami dziecka. Prawa te nie powinny być sobie przeciwstawiane i jednakowo zasługują na konstytucyjną ochronę.
Pani przewodnicząca! Cieszy mnie fakt podjęcia tej debaty i zgodnie z projektem rezolucji towarzyszącej zachęcam wszystkie państwa członkowskie UE do podpisania oraz ratyfikacji Konwencji Rady Europy o ochronie dzieci przed wykorzystywaniem seksualnym i przemocą seksualną. Wzywam także wszystkie państwa członkowskie UE do podpisania Protokołu fakultatywnego do Konwencji ONZ o prawach dziecka w sprawie handlu dziećmi, dziecięcej prostytucji i dziecięcej pornografii.
Konwencja Rady Europy jest pierwszym międzynarodowym dokumentem prawnym kwalifikującym jako przestępstwa różne formy nadużyć seksualnych wobec dzieci, w tym nadużycia popełniane z użyciem siły, przymusu lub gróźb, nawet w rodzinie. Konwencji nie podpisało jednak nadal siedem państw członkowskich UE, a osiem państw członkowskich nie ratyfikowało jeszcze Protokołu fakultatywnego.
Potencjalni i faktyczni sprawcy przestępstw seksualnych w coraz większym stopniu wykorzystują Internet w celu wykorzystywania seksualnego dzieci, w szczególności poprzez uwodzenie i pornografię dziecięcą.
Chociaż zasadniczo uważam, że irlandzki kodeks karny kompleksowo chroni dzieci przed nadużyciami i wykorzystywaniem seksualnym, wzywam niemniej rząd irlandzki do jak najszybszego przedstawienia uaktualnionego ustawodawstwa w związku z pojawiającymi się nowymi sposobami dokonywania nadużyć seksualnych wobec dzieci.
(BG) Sprawozdanie pani poseł Angelilli jest bardzo aktualne i ważne. Zagrożenia dla dzieci i młodzieży we współczesnym świecie nieustannie narastają.
Wykorzystywanie dzieci, w tym seksualne, jest jedną z najpoważniejszych bolączek społecznych. Walka z tym zjawiskiem wymaga wspólnych wysiłków oraz integracji działań, metod i zasobów. Bardzo ważne są środki sądowe i karne, jak penalizacja wykorzystywania seksualnego, zwłaszcza ustawodawstwo dotyczące technologii internetowych wykorzystywanych wbrew interesom dzieci.
Nie możemy ignorować faktu, że częścią walki jest w tym przypadku zapobieganie: edukowanie dzieci i rodziców, jak uniknąć kontaktu z tym zjawiskiem oraz ludźmi z nim związanymi; ograniczenie wszelkich rodzajów przekazów reklamowych, które epatują otwartą i agresywną seksualnością; większa troska o dzieci w różnych instytucjach, które często padają ofiarą przemocy seksualnej; koordynacja wysiłków na rzecz powstrzymania handlu dziećmi, gdyż wykorzystywanie seksualne jest jednym z głównych motorów tego handlu; oraz wreszcie stworzenie prewencyjnych sieci łączących struktury rządowe i pozarządowe.
Pani przewodnicząca! Jest rzeczą wręcz niewyobrażalną i haniebną, że w XXI wieku poziom współpracy w odniesieniu do zwalczania przestępstw seksualnych wobec dzieci między różnymi służbami państwowymi, ale także między samymi państwami członkowskimi, nie jest właściwy. Chciałbym pogratulować zarówno komisarzowi, jak i sprawozdawczyni jasnego przedstawienia sprawy oraz położenia nacisku na potrzebę poprawy sytuacji.
Wzywam ich również do publicznego wyliczenia państw członkowskich, których ustawodawstwo w tej dziedzinie wykazuje braki. Chciałbym podsunąć pod rozwagę pewien środek - stworzenie ogólnoeuropejskiej, a najlepiej ogólnoświatowej publicznej listy osób skazanych za przestępstwa seksualne wobec dzieci. Wnioskuję również, by wpisy na tej liście nie podlegały przedawnieniu - jedyną możliwość usunięcia z niej powinno dawać orzeczenie sądowe uchylające pierwotne skazanie. Przestępstwo seksualne wobec dziecka wyrządza ofierze trwałą szkodę i powinno również skutkować trwałym naznaczeniem sprawcy. Będzie to dodatkowa kara, służąca jednak również jako środek zapobiegawczy.
(PL) Pani przewodnicząca! 20 państw członkowskich podpisało Konwencję Rady Europy, będącą pierwszym międzynarodowym dokumentem prawnym kwalifikującym seksualne wykorzystywanie dzieci jako przestępstwo.
Rozwój nauki, a także techniki i w oparciu o nie nowych technik komunikacji, w szczególności Internetu i telefonii komórkowej, wskazały też nową możliwość zwabiania dzieci w celu seksualnego wykorzystania ich, a także nową możliwość rozpowszechniania pornografii dziecięcej. Konieczne jest wprowadzenie kar za tego rodzaju działania do prawa karnego wszystkich krajów członkowskich. Jednak wprowadzenie odpowiedzialności karnej za te czyny nie wystarczy. Niezbędne jest systemowe zapobieganie sytuacjom, w których zagrożenie dziecka wykorzystaniem seksualnym byłoby możliwe. Choćby poprzez edukację rodziców i dzieci, a także ściganie organizacji pedofilów w sieci.
(SK) Zgadzam się z przedmiotowym projektem zalecenia Parlamentu Europejskiego dla Rady. Ochrona dzieci musi zawsze być priorytetem we wszystkich krajach Unii Europejskiej, gdyż są one najbardziej bezbronną grupą społeczną. Harmonizacja prawa bardzo przyczyniłaby się do zapobiegania tego rodzaju przestępstwom, pomogłaby też w skuteczniejszym ściganiu przestępców we wszystkich państwach członkowskich. Ponadto harmonizacja ustawodawstwa może zapobiec turystyce seksualnej mającej na celu wykorzystywanie dzieci. To zjawisko utrzymuje się w Unii Europejskiej wskutek niespójnych przepisów.
Dzieci trzeba chronić również, gdy korzystają z Internetu, gdzie są narażone na kontakt z wszelkiego rodzaju treściami, w tym na nadużycia ze strony pedofilów, jak też na uwodzenie. Nadużycia seksualne wobec dzieci oraz pornografia dziecięca naruszają zarówno przyjęty przez ONZ światowy kodeks praw dziecka, jak i fundamentalne prawa człowieka.
(RO) Wykorzystywanie seksualne dzieci i pornografia dziecięca są bardzo poważnymi przestępstwami, do których dochodzi coraz częściej, lecz z którymi można walczyć dzięki ustawodawstwu, w tym również kampaniom edukacyjnym. Jako matka oraz posłanka do PE z kraju stanowiącego jedną z najważniejszych lokalizacji stron z treściami pornograficznymi uważam, że państwa członkowskie UE potrzebują jasnych przepisów zakazujących publikacji pornografii dziecięcej w Internecie i zobowiązujących operatorów Internetu do blokowania dostępu do stron zamieszczających takie obrazy.
Ponieważ dostęp do materiałów pornograficznych i ich dystrybucja nie są ograniczone czasowo ani terytorialnie, z radością przyjmuję trafną sugestię dotyczącą utworzenia na szczeblu europejskim osobnej jednostki do spraw zwalczania prostytucji i pornografii dziecięcej. Sugeruję też, aby państwa członkowskie oraz Komisja zapewniły wsparcie finansowe dla kampanii informacyjnych i edukacyjnych.
(CS) Pani przewodnicząca! Witam omawiane sprawozdanie z radością, zgłaszając jedynie dwa zastrzeżenia. Po pierwsze, nie sądzę, by ściganie rodziców, którzy zmuszają dzieci do zawierania małżeństw, było skuteczne. Możliwość udowodnienia tego w rodzinie realnie nie istnieje - w tym przypadku obowiązuje też wyjątkowo szerokie prawo do odmowy zeznań. Po drugie, postanowienia dotyczące wyłączenia tajemnicy zawodowej muszą zostać dopracowane w szczegółach. Niezależnie od tych dwóch zastrzeżeń apeluję do państw członkowskich, Rady oraz Komisji, w tym prezydencji czeskiej, by dokonały pilnego uaktualnienia odpowiedniego prawodawstwa europejskiego i ustawodawstwa krajowego, jak też ratyfikowały międzynarodowe porozumienia w celu skutecznego zwalczania pedofilii. Należy jak najszybciej stworzyć ogólnoeuropejską bazę danych o pedofilach, by zapobiec zatrudnianiu ich w oświacie lub służbach sprawujących opiekę nad dziećmi w innych państwach członkowskich. Należy także zharmonizować granicę wieku w przypadku przestępstw o motywie seksualnym. Chciałabym również zauważyć, że państwa członkowskie muszą sfinansować rozwój i rozbudowę programów pomagających rodzicom chronić dzieci przed uwodzeniem w Internecie.
wiceprzewodniczący Komisji. - (FR) Pani przewodnicząca! Sądzę, że dzisiejsza debata jest dowodem jednomyślnego zaangażowania Parlamentu Europejskiego w sprawę ochrony dzieci.
Chciałbym wyrażać się jak najjaśniej: przypominam, że dokonamy przeglądu decyzji ramowej dotyczącej ochrony dzieci. Chcemy ją udoskonalić, by uczynić ochronę dzieci w Unii Europejskiej zgodną z najwyższymi standardami międzynarodowymi, zwłaszcza z nową Konwencją Rady Europy z 2007 roku, oraz najlepszą praktyką krajową.
Jeżeli chodzi o dochodzenia karne, wniosek legislacyjny będzie obejmował nowe rodzaje przestępstw, by uwzględnić nowe formy nadużyć ułatwianych przez nowoczesne technologie. Prowadzenie dochodzenia i stawianie zarzutów będzie łatwiejsze. Nie będę się dłużej rozwodzić na ten temat. Jeżeli chodzi o pomoc ofiarom, ułatwimy im dostęp do wymiaru sprawiedliwości.
Ponadto, na co zostanie położony szczególny nacisk, zorganizujemy działania zapobiegawcze, stawiając w przypadku każdego przestępcy indywidualną diagnozę i dokonując oceny ryzyka. Będziemy dodatkowo starali się zapobiegać recydywie i minimalizować jej ryzyko oraz wdrożymy środki mające zapewnić jak najwyższą skuteczność mechanizmów zabezpieczających w całej Unii. W tej dziedzinie bardzo cenny będzie system ECRIS ułatwiający połączenie rejestrów karnych we wspólną sieć.
Padły również pytania o eksterytorialność. Skorzystamy ze sposobności, by zaproponować bardziej restrykcyjne rozwiązania w tej kwestii w celu ścigania przestępstw polegających na wykorzystywaniu seksualnym popełnionych w krajach trzecich przez obywateli krajów UE, nawet jeżeli kraj trzeci, w którym popełniono przestępstwo, nie jest w stanie go ścigać.
Taka obecnie jest tendencja. Podczas opracowywania tej dyrektywy ramowej będziemy oczywiście postępować zgodnie z wszystkimi zaleceniami zawartymi w sprawozdaniu pani poseł Angelilli.
Pani przewodnicząca, panie i panowie! Chciałbym również wskazać Parlamentowi, że posiadanie dobrych ram prawnych nie wystarcza. Trzeba także narzędzi. Dlatego też staramy się stworzyć na szczeblu europejskim, przy Europolu, system, który będzie mógł posłużyć zebraniu informacji zgromadzonych w państwach członkowskich oraz dystrybucji sprawozdań i statystyk z poszczególnych krajów. Odpowiednimi systemami dysponuje kilka krajów UE, lecz obecnie zaistniała na szczeblu Wspólnoty potrzeba zapewnienia, by wszyscy mieli dostęp do kompletnych informacji. Unia Europejska może tutaj zaoferować wartość dodaną, pod warunkiem, że uda nam się stworzyć wspomniany system przy Europolu.
Chciałbym też powiedzieć, że dysponujemy jeszcze jednym narzędziem, z którym wiążę wielkie nadzieje. Chodzi tutaj o stworzoną przez Komisję nieformalną grupę publiczno-prywatną, która zawiązała europejską koalicję finansową w celu zwalczania komercyjnej dystrybucji zdjęć z pornografią dziecięcą. W obliczu czterokrotnego wzrostu liczby stron w latach 2003-2007 musimy zaangażować w działania sektor prywatny, który w znacznej mierze kontroluje infrastrukturę informatyczną. Trzeba zwłaszcza zmobilizować podmioty zapewniające dostęp do Internetu. To kwestia fundamentalna.
Koalicja połączy wszystkie zainteresowane strony: organizacje pozarządowe, banki, wydawców kart kredytowych, organizacje obsługujące płatności w sieci, operatorów Internetu oraz inne prywatne podmioty gospodarcze obecne w Internecie. Jej celem będzie lokalizowanie i konfiskata zysków z działalności przestępczej. To podstawowy sposób położenia kresu wielu praktykom komercyjnym, które wykorzystują pornografię dziecięcą.
Tak pokrótce, pani przewodnicząca, wygląda moja odpowiedź, lecz będziemy jeszcze mieli okazję, by powrócić do tej ważnej kwestii. Chciałbym dodać, że w zeszłym tygodniu zorganizowaliśmy bardzo udany dzień ochrony danych. Młodzież wysyłała tego dnia do innych młodych ludzi cenne wskazówki dotyczące środków ostrożności przy korzystaniu z Internetu.
Jak państwo wiedzą, istnieje coraz więcej mechanizmów monitorowania, które pozwalają rodzinom uczynić Internet bezpieczniejszym dla dzieci. Nie mówię, że sytuacja jest idealna, ale podejmujemy poważne wysiłki i musimy, rzecz jasna, zmobilizować całą społeczność internetową.
Chciałbym tutaj podkreślić znaczenie "ostrzeżeń o porwaniach”, gdyż kwestia ta została poruszona w niewielu wystąpieniach. Jest naprawdę ważne, by Parlament zachęcił państwa członkowskie, podobnie jak uczynił to w deklaracji z dnia 2 września 2008 roku, by wdrożyły systemy ostrzegawcze i zawarły porozumienia o współpracy, co pozwoli uruchomić transgraniczne mechanizmy ostrzegania.
Ponadto Parlament hojnie stworzył pozycję budżetową zachęcającą państwa członkowskie do stworzenia tych mechanizmów lub przynajmniej nawiązywania kontaktów w związku z "powiadomieniami o porwaniach”. Wiemy, że "powiadomienie o porwaniu” może być bardzo skutecznym środkiem, jeżeli następuje szybko. Chciałbym zwrócić szczególną uwagę Parlamentu Europejskiego na straszliwe zjawisko porwań dzieci, często w celach pornograficznych.
Chciałbym ponownie podziękować Parlamentowi Europejskiemu za jego wsparcie w działaniach na rzecz ochrony dzieci. Pragnę także dodać, że odnotowałem wystąpienia dotyczące ochrony danych podczas procedur prawnych z udziałem dzieci. Muszę kończyć, chciałbym jednak podkreślić, iż w marcu podejmiemy próbę wyposażenia Unii Europejskiej we wzorcowe ramy prawne, zgodne z najbardziej wymagającymi standardami w zakresie ochrony dzieci.
Pani przewodnicząca, panie i panowie! Chciałabym jeszcze raz podziękować posłankom i posłom za ich przemyślenia oraz wsparcie okazane podczas debaty. Pragnę też skierować do Komisji Europejskiej szczególne podziękowania za aktywną współpracę. Wdzięczna jestem zwłaszcza panu komisarzowi Barrotowi, ponieważ również dzisiaj rano przejawił on bardzo zdecydowaną wolę polityczną i legislacyjną, jeżeli chodzi o ochronę dzieci. Dostarczył naprawdę wiele materiału do przemyśleń, a przede wszystkim wykazał praktyczne zaangażowanie.
Chciałabym skorzystać z tej sposobności, by poczynić kilka dodatkowych spostrzeżeń. Po pierwsze, borykamy się z brakiem danych. Zbyt często nie mamy wystarczających danych oraz statystyk, które są niezbędne w celu sprawniejszego monitorowania, dogłębniejszego zrozumienia i oczywiście sprawniejszego zwalczania nadużyć wobec dzieci. Ten brak danych jest - jak mogę to wyrazić - kwestią nawracającą, myślę jednak, że warto go podkreślić, gdyż musimy się uporać z tym problemem.
Jeżeli chodzi o ochronę danych, niektórzy posłowie poruszyli tę kwestię, i komisarz udzielił im już bardzo konkretnej odpowiedzi. Chciałabym podkreślić, że jestem w pełni świadoma znaczenia ochrony danych i nie sądzę, by istniał konflikt między prywatnością a prawami dzieci, jeżeli oczywiście instytucje wypełnią swoje zadania, a wszyscy - od operatorów po policję - będą respektować reguły.
Pragnę ponadto wskazać, iż prywatność i ochrona danych najbardziej potrzebna jest właśnie dzieciom. Wspomniał o tym także pan komisarz Barrot: podczas postępowań sądowych, gdy dochodzi do skandalu, którego ofiarą jest niestety dziecko, to często właśnie wykorzystywane dziecko jest pokazywane w mediach bez żadnej ochrony, i moim zdaniem także bez jakiegokolwiek względu na jego wizerunek czy prywatność, tylko po to, by podwyższyć oglądalność i sprzedać więcej gazet. Chciałabym też dodać, że zagrożenia te dotyczą wszystkich dzieci bez wyjątku, a dzieci bez opieki i dzieci romskie są często narażone jeszcze bardziej.
Zakończę stwierdzeniem, iż niezbędne są znaczne wysiłki o charakterze tak kulturalnym, jak i politycznym. Podjąć je muszą rodziny, szkoły oraz media. Samoregulacja może okazać się przydatnym narzędziem, ale bez wiążących i doniosłych instrumentów legislacyjnych nie zwalczymy przypadków wykorzystywania, za którymi kryją się nie tylko pojedyncze osoby, lecz często całe organizacje przestępcze.
Jedną z cech nadużyć seksualnych wobec dzieci jest szybkie rozpowszechnianie się tego procederu wskutek wykorzystania Internetu, co utrudnia walkę z nim. Blokowanie dostępu do stron rozpowszechniających pornografię dziecięcą trzeba uczynić prawnym obowiązkiem. Uwodzenie dzieci musi zaś zostać uznane za przestępstwo.
Musimy być znacznie bardziej świadomi ryzyka wykorzystania nowych technologii przez pedofilów w czasach, gdy dzieci coraz aktywniej korzystają z Internetu. Musi nas martwić różnica międzypokoleniowa w korzystaniu z tego narzędzia, która przekłada się na zdolność kontrolowania dostępu dzieci do stron stwarzających poważne ryzyko.
Bardzo ważne jest nawiązanie kontaktu między szkołą a rodziną, by nauczyć dzieci, jak rozpoznawać sytuacje niebezpieczne i reagować na nie. Dlatego też przydatne są specjalne programy informacyjne i edukacyjne, nie wspominając już o europejskiej strategii na rzecz zwalczania nadużyć seksualnych oraz aktywniejszej współpracy między państwami członkowskimi w celu utworzenia ponadnarodowej sieci policyjnej mającej przeciwdziałać prostytucji i pornografii dziecięcej, jak też stworzenia sieci służącej do zarządzania bazą danych osób skazanych za takie czyny.
Z punktu widzenia współpracy europejskiej godny pożałowania jest fakt, że proces ratyfikacji Konwencji Rady Europy z 2007 roku przebiega tak wolno.
na piśmie. - Przedmiotowe sprawozdanie wskazuje, że pogwałcenie godności dziecka stanowi poważne naruszenie praw człowieka, jak też nikczemny czyn, który niestety nie jest w jednakowym stopniu zwalczany w całej UE. Niepokojące jest, iż niektóre państwa członkowskie nie wdrożyły wszystkich odpowiednich konwencji międzynarodowych dotyczących ochrony dzieci. Wzywam Komisję, by wykorzystała wszystkie narzędzia, jakimi dysponuje, by skłonić te państwa do podporządkowania się regułom.
Aby walczyć z pornografią dziecięcą, UE powinna egzekwować surowe prawo, lecz także realizować projekty edukacyjne służące informowaniu o tej kwestii. Wśród rodziców powinny być propagowane istniejące rozwiązania techniczne służące ochronie dzieci, w szczególności oprogramowanie, które jest łatwe w użyciu i dostępne bezpłatnie lub niewielkim kosztem.
Niskie bariery wejścia i minimalne ryzyko czynią działania organizacji przestępczych w cyberprzestrzeni bardzo łatwymi. Aby stawić czoła temu nowemu zagrożeniu, musimy zharmonizować ustawodawstwo, usprawnić egzekwowanie prawa i zacieśnić współpracę organów policyjnych. Ponadto prawodawstwo UE rozwiązałoby ten problem tylko w części, ponieważ sprawa ma wymiar globalny, a więc w celu egzekwowania prawa na całym świecie wymagane są ramy ogólnoświatowe. Wzywam UE do objęcia przywództwa w tym zakresie.
na piśmie. - Wykorzystywanie dzieci w jakikolwiek sposób jest nie do przyjęcia. Dzieci są przyszłością wszystkich społeczeństw, a zarazem najbardziej bezbronną grupą w ich obrębie. W związku z tym ochrona dzieci przed wszelkimi nadużyciami, a zwłaszcza seksualnymi, jest priorytetowym obowiązkiem polityków.
Z radością witam kompleksowe sprawozdanie, które wzywa wszystkie państwa członkowskie do jak najpoważniejszego zajęcia się tym problemem.
Popieram wezwanie wystosowane do siedmiu państw członkowskich, które nie podpisały jeszcze Konwencji Rady Europy o ochronie dzieci przed wykorzystywaniem seksualnym i przemocą seksualną. Przyłączam się także do wezwania do wszystkich państw członkowskich, by podpisały, ratyfikowały i wdrożyły wszelkie stosowne konwencje międzynarodowe w celu ochrony naszych dzieci.
Podpisywanie i ratyfikowanie konwencji to niemniej tylko tworzenie ram dla poprawy sytuacji. Ze względu na rosnącą liczbę dowodów świadczących o wykorzystywaniu seksualnym dzieci niezbędne są działania praktyczne. Dzieci muszą wzrastać w bezpiecznych warunkach, za co w pierwszym rzędzie odpowiedzialność ponoszą rodzice. Wzywając państwa członkowskie do koordynacji działań, popieram jednocześnie pomysł stworzenia systemu powiadamiania o zaginionych dzieciach, co usprawni współpracę w tej sprawie na szczeblu europejskim.
Dzieci potrzebują opieki i ochrony prawodawców. Jest bardzo ważne, by siedem państw członkowskich i kraje sąsiednie podpisały Konwencję Rady Europy o ochronie dzieci przed wykorzystywaniem seksualnym i przemocą seksualną. Ważne jest również wdrożenie rezolucji ramowej Rady.
Osobom, które padły w dzieciństwie ofiarą nadużyć, trzeba zagwarantować pełną ochronę podczas dochodzenia, przed postępowaniem sądowym oraz po nim. Należy bezzwłocznie wdrożyć mechanizmy ochrony ofiar polegające na zapewnieniu odpowiedniej pomocy ich rodzinom oraz traktowaniu ich jako osób w szczególny sposób bezbronnych.
Musimy podwyższyć poziom ochrony. To, do czego dochodzi w Internecie, przekracza wszelkie granice. Dzieci nie potrafią nieraz zrozumieć powagi i konsekwencji danej sytuacji. Coś, co często wydaje się grą, może prowadzić do urazów psychicznych na całe życie.
Musimy zatem uczynić pedofilskie czaty i fora internetowe nielegalnymi oraz uznać nagabywanie przy użyciu takich metod za przestępstwo. To naprawdę nasza powinność.
Ochrona dzieci przed światem, który może je zniszczyć, jest naszym obowiązkiem. Musimy zablokować przestępcom seksualnym dostęp do dzieci i podjąć wszelkie niezbędne kroki w tym celu.
Estonia jest wśród krajów, w których trwa obecnie proces zaostrzania kar wymierzanych osobom dopuszczającym się przestępstw wobec dzieci. Jest to jednak walka z konsekwencjami.
Aby zapobiegać przestępstwom, musimy wpajać umiejętności korzystania z Internetu, w tym między innymi wiedzę o zagrożeniach. Świat komputerów stanowi niestety dziedzinę, w której rodzice nie są zdolni pełnić roli przewodników swoich dzieci.
Aby zapobiegać przestępstwom, trzeba edukować. Badanie Eurobarometru z 2008 roku wykazuje, że znaczny odsetek rodziców nie zwraca uwagi na to, co ich dzieci robią w Internecie. Ja reprezentuję na przykład kraj, gdzie wskaźnik wykorzystania Internetu jest jednym z najwyższych w UE, ale rodzice wykazują się też bardzo lekceważącym stosunkiem na tle innych krajów Unii. 60% spośród nich nie obawia się mianowicie, że ich dzieci mogłyby paść ofiarą molestowania; 47% nie obawia się, iż mogłyby zobaczyć materiały pornograficzne lub prezentujące przemoc, a 62% nie obawia się, że mogłyby wyjawić dane osobowe.
Informowanie rodziców i wdrażanie programów edukacyjnych dotyczących Internetu dla dzieci jest bardzo ważne, ponieważ tylko 10% dzieci (w Estonii) twierdzi, że zwracało się do rodziców o pomoc w związku z nieprzyjemnymi incydentami, jakie spotkały je w sieci.
- Pani przewodnicząca! W kwestii proceduralnej: chodzi mi o art. 142 ust. 2 lit. a) i b) Regulaminu dotyczący przydzielania czasu wystąpień. Wczoraj, gdy tutaj w Izbie omawialiśmy więzienie w Guantánamo mnie samemu oraz kilku innym mówcom bezlitośnie przerwano, gdy przekroczyliśmy czas wystąpienia o kilka sekund. Takie surowe traktowanie wymierzył przewodniczący Pöttering oraz wiceprzewodniczący Siwiec, który później zastąpił go po południu.
Z drugiej jednak strony posłowi Schulzowi, liderowi grupy socjalistów, przewodniczący Pöttering pozwolił przekroczyć limit czasu o wiele ponad jedną minutę. Nie śniłbym nawet insynuować, że miało to miejsce dlatego, że przewodniczący Pöttering i poseł Schulz to kumple - alte Kameraden jak to można by rzec w języku niemieckim - lecz dostrzegam tu powtarzający się wzorzec. Koledzy z dużych grup rozwijający myśl polityczną, którą chce słyszeć osoba przewodnicząca obradom są traktowani z wielką szczodrością. Koledzy z mniejszych grup rozwijający polityczne przesłanie, którego osoba przewodnicząca obradom nie chce słyszeć są traktowani z wielkim skąpstwem. Sytuacja taka stanowi naruszenie Regulaminu, gdzie jasno stwierdza się, w jaki sposób należy przydzielać czas wystąpień.
Pragnę przypomnieć przewodniczącemu Pötteringowi oraz wszystkim jego wiceprzewodniczącym -
Zostałem tu wysłany, by bronić pomocniczości oraz suwerenności krajów członkowskich, zaś przewodniczący i państwo wiceprzewodniczący tego parlamentu nie mają absolutnie żadnego prawa, by próbować uciszyć głos 15% szwedzkiego elektoratu.
Panie pośle Lundgren, wyłączam panu teraz mikrofon. Przekroczył pan czas wystąpienia o ponad połowę. Odnotowałam, co pan powiedział i sądzę, że jest to dla wszystkich jasne.
- Pani przewodnicząca! Pozwolę sobie przypomnieć, że coś takiego nie przydarzyłoby się posłowi Schulzowi. Nie przerwałaby mu pani. Na tym polega ta wielka różnica. Ale potwierdza pani tylko prawdziwość moich słów - bardzo dziękuję.
- Panie pośle Lundgren, jestem przekonana, że jest pan w błędzie. Odnotuję, co pan powiedział i pojawi się to w protokole. Również właściwe z pewnością będzie omówić na forum Prezydium kwestię różnicującego zachowania, co po części zależy od ilości dostępnego czasu.
Kolejnym punktem posiedzenia jest sprawozdanie sporządzone przez pana posła Graefe zu Baringdorfa w imieniu Komisji Rolnictwa i Rozwoju Wsi w sprawie wniosku dotyczącego rozporządzenia Parlamentu Europejskiego i Rady w sprawie wprowadzania na rynek i stosowania pasz - C6-0128/2008 -.
sprawozdawca. - (DE) Panie przewodniczący, pani komisarz! Omawiamy dzisiaj coś, co określamy mianem "otwartej deklaracji”. Chodzi tutaj o przejrzystość w kwestii pasz jako podstawy zdrowej żywności dla konsumentów oraz o to, aby nabywcy mieszanek paszowych otrzymali ogólny obraz tego, co jest im dostarczane.
Długo to trwało, lecz - o ile dzisiaj przyjmiemy przedmiotowe rozporządzenie - mam nadzieję, że pozwoli to na doprowadzenie sprawy do pomyślnego końca. Pragnę zarazem podziękować Komisji za ogromną pomoc, jakiej nam udzieliła wnosząc konstruktywny wkład w prace nad tymi zagadnieniami. Komisja spotkała się z pełnym poparciem politycznym ze strony Parlamentu w sprawie przeforsowania omawianej "otwartej deklaracji”, a także przeprowadziła zaciętą, lecz rzetelną debatę z Radą. Możemy być dumni z efektów.
Przyjrzyjmy się nieco historii. Mieliśmy kryzys związany z BSE i w 1997 roku tymczasowa komisja śledcza opublikowała sprawozdanie końcowe, w którym Parlament apelował na rzecz omawianej "otwartej deklaracji”. Komisja przedstawiła wniosek, który następnie stał się dyrektywą 2002/2/WE. W wyniku osiągniętego kompromisu z Radą - sprawa była rozpatrywana przez wszystkie organy - w dyrektywie przeforsowano "otwartą deklarację”, z której wynika, że etykiety muszą zawierać oznaczenie składników z marginesem tolerancji ± 15%, natomiast na żądanie musi być przedstawiony dokładny skład mieszanki.
Była to raczej dyrektywa niż rozporządzenie i państwa członkowskie wdrożyły ją z bardzo dużymi oporami, o ile ją w ogóle wprowadziły w życie. Przemysł paszowy wniósł powództwo do Europejskiego Trybunału Sprawiedliwości, a Trybunał wydał następujące wspaniałe potwierdzenie: pomijając kwestię dokładnych informacji, zgodność z prawem tej dyrektywy jest bezsporna. Następnie w dalszej procedurze w Parlamencie uwzględniliśmy to orzeczenie i obecnie doprowadziliśmy sprawę do końca w formie przedmiotowego rozporządzenia. Za każdym razem miałem zaszczyt pełnić rolę sprawozdawcy i w całym tym długim okresie moja współpraca z Komisją - oparta na zaufaniu - była wyjątkowo intensywna.
Dzisiaj mamy wynik, o który walczono zacięcie, lecz uczciwie i z którego możemy być dumni. Jest również oczywiste, że ma on poparcie większości w tej Izbie i poparcie grup. Nie ma poprawek, z czego wnioskuję, że omawiane rozporządzenie rzeczywiście zostanie przyjęte przeważającą większością głosów. Mamy zatem dobre rozporządzenie, które wprowadza "otwartą deklarację” w trzech etapach - wiecie państwo, o jakie etapy chodzi - po pierwsze, oznaczanie składników w porządku malejącym ze względu na masę; po drugie, zapewnienie przedsiębiorstwom paszowym informacji na temat marginesu tolerancji w wysokości ± 15% - w tym zakresie w omawianych przepisach nie określiliśmy zastrzeżenia dotyczącego praw własności intelektualnej, natomiast zawarliśmy odniesienie do przepisów ogólnych - oraz, po trzecie, dostarczenie dokładnych informacji właściwym organom.
Chcę również zwrócić uwagę, że utworzyliśmy rejestr. Odtąd w Unii Europejskiej nie może mieć miejsca uzupełnianie lub dodawanie składników bez ich wcześniejszego ujawnienia, ponieważ muszą być one wprowadzone do tego rejestru. Jest to istotne nie tylko dla organów nadzoru, ale także dla opinii publicznej i dla konsumentów. Dlatego jako sprawozdawca mogę stwierdzić, że jestem bardzo zadowolony z ogólnego wyniku.
komisarz. - Panie przewodniczący! Przede wszystkim chciałabym podziękować Komisji Rolnictwa i Rozwoju Wsi za pracę nad omawianą dokumentacją, zwłaszcza sprawozdawcy, panu posłowi Graefe zu Baringdorfowi, jak również wszystkim sprawozdawcom pomocniczym - wszyscy oni odegrali ważną rolę.
Podczas negocjacji pan poseł Graefe zu Baringdorf potrafił kierować dyskusjami w sposób bardzo umiejętny i jesteśmy mu za to bardzo wdzięczni.
Pakiet kompromisowy pozwala utrzymać wysoki poziom bezpieczeństwa żywności osiągnięty w UE. Zachowana jest w nim właściwa równowaga pomiędzy ochroną konsumenta a prawami własności intelektualnej. Usunięto w nim ciężar procedury udzielania zezwoleń przed wprowadzeniem bioprotein do obrotu, udoskonalono etykietowanie pasz zapewniając odpowiednie informacje konsumentom; ponadto usytuowano współregulację w centrum procedur legislacyjnych. Przedstawione rozwiązania prowadzą do zwiększenia przejrzystości rynku poprzez system powiadamiania o nowych materiałach paszowych, ułatwiają innowacje i zachowanie konkurencyjności w unijnym przemyśle paszowym oraz stanowią konkretny krok przeciwdziałający wprowadzaniu użytkowników pasz w błąd niezależnie od tego, czy są to rolnicy czy właściciele zwierząt domowych.
Wynikiem negocjacji jest poddany pod głosowanie pakiet kompromisowy, który oznacza uproszczenie i unowocześnienie aktualnych ram prawnych. Przepisy dotyczące tak zwanej "otwartej deklaracji” uwzględniają nowocześniejszy sposób etykietowania. Materiały paszowe wchodzące w skład mieszanek paszowych dla zwierząt, od których lub z których pozyskuje się żywność, będą musiały być oznaczane w porządku malejącym ze względu na masę.
Do tego wszystkiego w przypadku określonych materiałów paszowych musi być podany dokładny skład procentowy w masie, podobnie jak w przypadku etykietowania na zasadzie dobrowolności.
Ponadto przepis, który w sytuacji krytycznej przewiduje możliwość przekazania nabywcom przez właściwe władze niektórych informacji dotyczących mieszanki paszowej, zwiększa zakres odpowiednich informacji dla użytkownika np. w przypadku wystąpienia zanieczyszczenia paszy.
W tym kontekście Komisja przedstawia poniższe deklaracje. Po pierwsze, w celu dostosowania załącznika III, dotyczącego tolerancji w odniesieniu do etykietowania składu materiałów paszowych oraz mieszanek paszowych, do postępu naukowo-technicznego, Komisja i jej służby przewidują przeprowadzenie analizy tego załącznika. W tym kontekście Komisja będzie również rozpatrywać niektóre materiały paszowe o poziomie wilgotności powyżej 50%.
Po drugie, jeżeli chodzi o etykietowanie dodatków, Komisja zbada, czy zasady przekazywania informacji przy pomocy etykietowania pasz można zastosować również w odniesieniu do dodatków i premiksów dopuszczonych do obrotu na podstawie rozporządzenia w sprawie dodatków stosowanych w żywieniu zwierząt.
Wreszcie, Komisja rozumie, że wszelkie sytuacje krytyczne wpływające na zdrowie ludzi i zwierząt oraz na stan środowiska naturalnego mogą obejmować okoliczności krytyczne będące efektem, między innymi, niedbalstwa, międzynarodowych nadużyć czy też czynów przestępczych.
w imieniu grupy PPE-DE. - (DE) Panie przewodniczący, pani komisarz, panie i panowie! W imieniu Grupy Europejskiej Partii Ludowej (Chrześcijańscy Demokraci) i Europejskich Demokratów oraz w moim własnym pragnę przekazać najszczersze podziękowania naszemu sprawozdawcy, panu posłowi Graefe zu Baringdorfowi. Uważam, że sposób podejścia zaprezentowany w omawianym sprawozdaniu to modelowy przykład prac parlamentarnych w tej Izbie.
