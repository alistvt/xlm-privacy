Dámy a pánové, Konference předsedů mě požádala, abych přednesl prohlášení o událostech na Blízkém východě. Rozprava se bude konat ve středu odpoledne za přítomnosti předsedy rady ministrů zahraničních věcí, českého ministra zahraničních věcí Karla Schwarzenberga. Zmiňuji se o tom, protože to nebylo zcela jasné. Hodně jsme o to usilovali a pan ministr projevil velkou ochotu tu s námi být alespoň na omezenou dobu, i když musí v týž den cestovat do Jihoafrické republiky, a za to bych chtěl při této příležitosti českému předsednictví velmi poděkovat.
Dámy a pánové, zatímco zde pořádáme toto novoroční plenární zasedání, lidé na Blízkém východě opět umírají.
Když se dívám na záběry v televizi, mám osobně bolestný pocit déjà vu a jsem si jistý, že to stejné se děje většině z nás.
Jménem Evropského parlamentu bych chtěl vyjádřit svou nejhlubší lítost nad eskalací konfliktu mezi Izraelem a Hamásem v Gaze.
Říkám zcela rozhodně: není přípustné, aby lidé trpěli, aby pokračovalo násilí a aby se zaměstnanci OSN dostávali do ostřelování. Jak daleko musí spirála násilí dojít, než zvítězí rozum?
Násilí musí okamžitě skončit na obou stranách. Situace, kdy Hamás vypaluje rakety na izraelská města, je zcela nepřijatelná a zaslouží si tu nejostřejší kritiku, přičemž nesmíme zapomínat, že to byl Hamás, kdo porušil příměří. Nesmíme však přehlížet ani prostředky použité v reakci.
Všichni lidé na Blízkém východě mají stejnou hodnotu. Nezadatelné právo státu na vlastní ochranu neospravedlňuje násilné akce, jejichž prvořadým důsledkem je utrpení civilního obyvatelstva.
Lidé v pásmu Gazy potřebují okamžitou pomoc. Palestinec má stejnou hodnotu jako Izraelec nebo Evropan nebo Američan - všichni lidé na světě jsou si rovni. Nesmíme připustit zhoršování humanitární situace!
Jako odpovědní politikové musíme být připraveni rozhodně přispět k rychlému nalezení trvalé cesty ven z této spirály násilí.
Snaha omezit bezpečnost jen na čistě vojenská hlediska je podle mého odsouzena k neúspěchu. Proto nemůže existovat jen výhradně vojenské řešení problému na Blízkém východě. Nakonec musí být dosaženo politického řešení. To především znamená poučit se z neúspěchu předchozího přístupu. Z toho důvodu jde o to, aby byla přijata opatření, která budou nejen životaschopná, ale také a především trvale udržitelná.
V posledních několika dnech jsem byl v telefonickém kontaktu s izraelským prezidentem Šimonem Peresem, premiérem Palestinské samosprávy Salámem Fajjádem, předsedkyní Knesetu Daliou Icikovou a pochopitelně s vysokým představitelem EU pro společnou zahraniční a bezpečnostní politiku Javierem Solanou, který strávil v regionu poměrně dlouhou dobu.
Byl jsem rovněž v kontaktu s místopředsedou parlamentního shromáždění EU-Středomoří, protože jsem v současnosti předsedou tohoto shromáždění, s předsedou jordánského parlamentu Abdelem Hadi Al-Majalim, předsedou italské poslanecké sněmovny Gianfrancem Finim a předsedou marockého parlamentu Mustafou Mansourim.
Při všech těchto jednáních jsem vysvětloval, že Evropský parlament plně stojí za požadavky Rady ministrů, formulovanými jménem Evropské unie, které potvrdilo usnesení Rady bezpečnosti OSN ze dne 8. ledna 2009.
Je skličující, že toto právně závazné usnesení Rady bezpečnosti, u něhož se Američané zdrželi hlasování, takže mohlo být schváleno, ignorují obě strany konfliktu, tedy jak Izrael, tak Hamás.
Musí začít platit okamžité a trvalé příměří. Tohoto příměří se musí dosáhnout prostřednictvím Egypta a zapojit se do něj musí všichni aktéři. Musí být zajištěn okamžitý a volný přístup k humanitární pomoci a Agentura OSN pro pomoc palestinským uprchlíkům (UNRWA) umožnila dál neomezeně humanitární činnost zajišťovat. Chtěl bych také dodat: nejen tři hodiny denně!
Když i humanitární organizace a OSN zastavily práci, protože si soupeřící strany nezachovávaly svou neutralitu, dosáhli jsme nepřijatelně nízkého bodu z hlediska mezinárodního práva a humanity.
Třetím požadavkem je zintenzivnění mírového procesu. Jediným životaschopným základem pro trvalý mír je a zůstane řešení se dvěma suverénními státy s bezpečnými hranicemi, Izraelem a Palestinou.
Evropská unie musí společně se členy Blízkovýchodního kvartetu, umírněnými arabskými partnery a všemi účastníky konfliktu dosáhnout rychlého obnovení mírových jednání pod záštitou Organizace spojených národů. Komplexní řešení však také vyžaduje smír a především smír mezi palestinskými frakcemi.
Musíme si dnes položit otázku ohledně metody, kterou jsme doposud používali v tom, čemu jsme říkali "mírový proces". Ještě před několika týdny jsme mohli předpokládat, že naše jednání postupují správným směrem, navzdory všeobecně známému obtížnému prostředí a stěží rozeznatelnému pokroku. Mezinárodní komunita a především my jako Evropská unie jsme tato jednání podpořili svým rozhodným odhodláním a poskytli jsme finanční pomoc na vytvoření základních podmínek pro vybudování palestinského státu.
Bylo však toto odhodlání dostatečně politicky silné? Tuto otázku musíme položit sami sobě. Zatím jsme se znovu ocitli v procesu eskalace. Je pochopitelné, že v dobách krize máme tendenci přemýšlet v krátkodobém horizontu. Skutečně potřebujeme hned teď okamžité příměří a úplné stažení izraelských sil, jak vyžaduje Rada bezpečnosti OSN.
Zkušenost za poslední desetiletí nás naučila, že mír na Blízkém východě nemůže přijít jen ze samotného regionu. Je však pravda, že ho nelze dosáhnout bez smíru nepřátelských stran v konfliktu.
Mezinárodní společenství proto musí být připraveno podpořit mír na Blízkém východě víc než kdykoliv předtím, aby se nenávistné události posledních desetiletí nestaly trpkými zkušenostmi desetiletí budoucích.
Mezinárodní síly mohou a musí pomoci zajistit příměří. Proto musíme všichni udělat vše proto, abychom zajistili, že egyptsko-francouzský plán na vytvoření mezinárodního mechanismu na zabezpečení hranic Gazy uspěje, což musí pochopitelně přednostně záviset na ukončení pašování zbraní a raket do oblasti Gazy. Evropská unie již oznámila ve svém akčním strategickém plánu na počátku procesu z Annapolis, že je připravena se v tomto směru zapojit.
Dovolte mi zdůraznit zvlášť jednu věc: rozmístění evropských a mezinárodních bezpečnostních sil nemusí zajistit brzké příměří. Je nutné sledovat jasný politický cíl, kterým je vytváření důvěry požadované k ukončení mírových rozhovorů cestou zajištění stejné bezpečnosti pro Izraelce i Palestince. Znamená to, že rozmístěním vojsk, které je uskutečnitelné jen s řádným mandátem, se zvýší politický vliv na všech stranách a bude pak možné nalézt mírové řešení.
Potřebujeme nejen trvalý závazek míru, o němž jsme v minulosti velice často hovořili jako o svém cíli. Potřebujeme ochotu nejen usilovat o mír, ale i dosáhnout jej, a to předtím, než se po desetiletí budovaná zášť dál vystupňuje a rozpoutá velký požár.
Na závěr bych vám chtěl připomenout, že rok 2008 byl Evropským rokem mezikulturního dialogu. Chtěl bych vám také připomenout, jak moc jsme se jako Evropský parlament zasadili o to, aby se tento rok stal rokem naděje a naše politické priority zdůrazňují, že konflikt kultur není přírodním zákonem.
Celosvětové reakce na válku v Gaze ukazují, jak rychle lze pokusy o mezikulturní dialog zničit, když je předstihne realita záběrů, které vidíme denně ve zprávách. A ještě horší je fakt, že realita hraje do rukou extrémistům a fundamentalistům, jejichž cílem není mír, ale pokračující spirála konfrontací.
Násilí vytváří další násilí. Tento koncept nelze stále opakovat. Jedinou cestou z této krize je dialog a jednání. Ty nejsou samy o sobě jejím ukončením, ale musí se provádět odvážně, s cílem, aby lid Izraele a Palestiny mohl žít ve skutečném bezpečí, míru a s úctou ke své důstojnosti.
Konečný návrh pořadu jednání tohoto zasedání, který schválila Konference předsedů na svém zasedání ve čtvrtek 8. ledna 2009, byl v souladu s články 130 a 131 jednacího řádu rozdán. Byly předloženy požadavky na následující změny tohoto návrhu:
Vzhledem k tomu, že paní Andrikieneová se dnes večer nemůže zasedání zúčastnit, aby představila svou zprávu o rozvoji Rady OSN pro lidská práva a úloze EU, bude se o její zprávě hlasovat ve středu, jak je plánováno, ale bez všeobecné rozpravy.
Skupina Zelených/Evropské svobodné aliance navrhla, aby byla obecná rozprava o situaci v Gaze zakončena předložením návrhů usnesení. S odůvodněním návrhu vystoupí pan Cohn-Bendit.
jménem skupiny Verts/ALE. - (FR) Pane předsedo, dámy a pánové, všichni víme, jaká je situace v Gaze. To, že o ní diskutujeme zde v Parlamentu, je zcela přirozené. Žádáme sice Radu bezpečnosti, aby přijala jasné stanovisko, žádáme, aby orgány přijaly jasné stanovisko a aby Evropská unie přijala jasné stanovisko, ale my v Parlamentu diskutujeme, ale stanovisko přijmout nechceme. Domnívám se však, že vzhledem k naléhavosti situace v Gaze je nesmírně důležité, aby se tento Parlament vyjádřil a řekl jasně, co chce, tedy aby se zastavily masakry, ke kterým momentálně dochází na Blízkém východě. Podle mě je nepřijatelné, aby tento Parlament neměl odvahu a jasnozřivost odhlasovat po naší rozpravě usnesení. Proto naše skupina žádá provést revizi rozhodnutí Konference předsedů a rozpravu, kterou musíme mít na téma Gazy, zakončit přijetím usnesení, jež ukáže jasné a pevné většinové stanovisko tohoto Parlamentu, aby masakry v Gaze skončily. Chceme usnesení; musíme si uvědomit, že máme politickou odpovědnost za to, co se děje, a tato politická odpovědnost nesmí být jen rozprava, musí to být usnesení, které jasně řekne, co chceme a co odsuzujeme!
jménem skupiny PSE. - (DE) Pane předsedo, této otázce jsme pochopitelně věnovali mnoho úvah. Pan Cohn-Bendit možná přeceňuje význam usnesení, ale s usnesením Rady bezpečnosti máme základ, který můžeme podpořit, a jak pan předseda Parlamentu již řekl, měli bychom po obou stranách vyžadovat, aby usilovaly o mír, složily zbraně a vyhověly usnesení Rady bezpečnosti. Chtěl bych jen dodat, že to musí být podstatou našeho usnesení. Pokud tomu tak bude, můžeme ho podpořit. V tomto smyslu bychom mohli spolupracovat a v tomto smyslu bychom mohli podpořit návrh pana Cohn-Bendita.
jménem skupiny PPE-DE. - (DE) Pane předsedo, dámy a pánové, doporučení Konference předsedů je založené na velké moudrosti. Dnes jsme si vyslechli stanovisko předsedy Parlamentu, který, pokud se nemýlím, podpořily všechny strany Parlamentu. Jde o významný základní princip a významné prohlášení Parlamentu. Za několik posledních dnů jsme dostali velké množství informací: na zasedáních výboru pro zahraniční záležitosti a delegací a ve sděleních od předsednictví Rady a Komise. Proto nejsme schopni sestavit dnes usnesení, které bude skutečně podrobně odpovídat tomu, co se ve čtvrtek stalo.
Minulý týden jsem strávil dva dny na hranici pásma Gazy a pozoroval jsem obrovské utrpení lidí na obou stranách. Domnívám se, že samotné příměří stačit nebude. S příměřím musí být spojeno to, že se v budoucnu již nebudou do Gazy pašovat zbraně. Nesmírně důležité jsou především podrobnosti jednání, která se dnes konají v Egyptě. Neměli bychom to zničit usnesením, které by možná bylo ovlivněno emocemi. Proto jsem pro zachování usnesení Konference předsedů.
Termíny byly určeny takto: Návrhy usnesení dnes ve 20:00, pozměňovací návrhy a společný návrh usnesení ve středu v 10:00.
(DE) Pane předsedo, mám ještě jinou poznámku k následující rozpravě o sporu ohledně plynu mezi Ukrajinou a Sovětským svazem a o krizi... Ruskem!
- (FR) Promiň, Francisi, že jsem sem zatáhl minulost, nechtěl jsem.
(DE) A pokud jde o rozpravu: chtěli bychom jen konstatovat a doufám, že by s tím mohly souhlasit všechny skupiny, že by tato rozprava měla zahrnout diskusi o tom, že Slovensko hodlá protiprávně znovu otevřít jadernou elektrárnu. Chtěl jsem si jen...
Jste na to skvělý kandidát. Můžeš být v klidu, hochu. V klidu. Jsi to ty. Chtěl jsem si jen být jistý. Jsme v Parlamentu, hochu.
Mohli byste se prosím, pane Cohn-Bendite a pane Ferbere, přestat nyní dohadovat? Můžete pokračovat později. Cokoliv, co má souvislost s těmito rozpravami, může být řešeno v těchto rozpravách.
(EL) Pane předsedo, vzhledem k tomu, že otázka Slovenska a Bulharska je závažná, chtěl bych vás také požádat, abyste poprosil Evropskou komisi, která je konec konců "strážkyní" smluv a smlouvy o přistoupení, aby nám přesně řekla, co se děje a proč se tyto země takto rozhodly.
(EL) Pane předsedo, dovolte mi informovat Parlament o tureckém nepřístojném chování vůči Řecku.
Neustálé narušování a zasahování do řeckého vzdušného prostoru, stíhačky létající nízko nad neobydlenými řeckými ostrovy, zabraňování bezpečné dopravy v řeckých teritoriálních vodách a zasahování do výzkumných a záchranných operací v Egejském moři, za něž nese odpovědnost jen Řecko, a rozsáhlá pomoc nelegálním přistěhovalcům ze strany Turecka nevěští pro stabilitu v oblasti jako celku nic dobrého.
Musíme toto nepřístojné chování a neustálé strategické zpochybňování svrchovaných práv členského státu Evropské unie, konkrétně Řecka, ze strany Turecka odsoudit a vyslat jasné sdělení, že toto chování ohrožuje jeho evropské vyhlídky.
(HU) Po diskriminujících opatřeních z roku 2004, která se týkala zaměstnanců evropských orgánů z nových členských států a která byla rozhodnutím Evropského soudního dvora v roce 2008 prohlášena za nezákonná, vás chci upozornit na nové diskriminační rozhodnutí.
Po čtyřech a půl letech se státní příslušníci nových členských států stále cítí jako občané druhé kategorie. V loňském roce bylo, pane předsedo, vyhlášeno výběrové řízení na místo vedoucího oddělení maďarských tlumočníků pracujících v Evropském parlamentu, místo, o které mohl požádat občan jakéhokoliv členského státu. Vedoucí oddělení tlumočnických služeb nemá na starosti jen administrativní úkoly, ale také dohled nad převedením terminologie Evropské unie do maďarštiny.
Pane předsedající, je šokující, že ze dvou způsobilých kandidátů, z nichž jeden byl Maďar a druhý Brit, byl vybrán britský uchazeč. Dovedete si představit, že by místo ve francouzské jazykové sekci obsadil někdo z Británie nebo Španělska? Pane předsedající, jde o nepřijatelnou diskriminaci a způsobuje to vážné škody, pokud jde o překlad dokumentů Evropské unie. Jménem všech nových členských států chci vyjádřit protest.
Pane předsedo, dnes odpoledne jsme si vyslechli vaše prohlášení i prohlášení dalších poslanců ke strašlivé situaci v Gaze a k potřebě okamžitého příměří a stažení izraelských ozbrojených sil z Gazy. Musím v této souvislosti říct, že souhlasím s panem Cohn-Benditem, že by měl Parlament přijmout stanovisko - nemůžeme takticky vyčkávat.
Svým způsobem je však poněkud všední mluvit o základních věcech, potom, co jsme si vyslechli vše, co bylo řečeno, ale základní věci se pochopitelně týkají všech občanů. O minulém víkendu zapůsobilo oznámení Dellu o přesunutí 2 000 pracovních míst na veřejnost ve středozápadním a západním Irsku jako úder pod pás. V době, kdy zažíváme globální finanční pokles, je to pro lidi, kteří pracují přímo pro Dell, i pro jeho dodavatele atd. mimořádně obtížné.
V této souvislosti by měl Evropský fond pro přizpůsobení se globalizaci prokázat svůj význam při pomoci při rekvalifikaci a proškolení zaměstnanců a podpoře podnikání a samostatné výdělečné činnosti. Je zásadně důležité, aby irská vláda okamžitě Evropský fond pro přizpůsobení se globalizaci využila, aby mohli mít zaměstnanci důvěru v budoucnost a viděli, že se EU snaží pomoci všem pracovníkům, v tomto případě pracovníkům ve středozápadním a západním Irsku.
- (PL) Pane předsedo, před nedávnem jsme dosáhli dohody, podle které budou přece jen obnoveny dodávky ruského plynu do členských zemí EU, v nichž byly přerušeny. Je nutné zdůraznit solidaritu mezi členskými státy v této otázce, ačkoliv zpočátku to nebylo zřejmé. Jednotlivé země měly k této otázce velice odlišná stanoviska. Naštěstí se nám nakonec podařilo vystupovat jednotně.
Vzhledem k tomu, že o věci budeme diskutovat za dva dny, chci zdůraznit dva body. Zaprvé se ukazuje, že je celkem jasné, že Rusko zachází se zcela ekonomickými problémy, jako by to byly čistě politické nástroje. Za druhé se také ukazuje, že musíme mít jako Unie společnou energetickou politiku. Potřebujeme ji spíše než jednotlivé energetické politiky největších zemí, které například z vlastního podnětu budují plynovody pod Baltským mořem.
(HU) Pane předsedající, dámy a pánové, v globální éře nezdravé nadvlády Coly a chipsů chci pohovořit ve prospěch maďarské vinné révy a vína původem z Panonské pánve, které mají mezinárodní hodnotu. V důsledku nesprávně interpretovaných směrnic EU podporují v současnosti evropské fondy ty, kdo ničí své vinice, a není neobvyklé, že jsou trestáni ti, kdo sázejí nové špičkové druhy vína.
Panonská pánev, ležící na území historického Maďarska, byla kdysi místem největších vinic v Evropě, které se rozkládaly na přibližně 600 000 hektarech. V roce 1948 bylo v Maďarsku stále 2060 000 hektarů vinic, ale dnes se toto území scvrklo na 40 000 hektarů. Jak dlouho ještě bude trvat takovéto ničení výrobců a obchodníků s vínem a přirozeného prostředí v Panonské pánvi?
Víno, pšenice, mír! Chci připomenout toto lidové maďarské přání a popřát vám požehnaný nový rok.
Pane předsedo, vystupuji v otázce Palestiny. Povšimla jsem si, že jste byl ve svých předcházejících komentářích poněkud zdrženlivý, pokud jde o postoj k Izraeli: 900 Palestinců zemřelo, z toho třetina byly děti, a my doposud nejsme schopni v tomto Parlamentu bezvýhradně odsoudit izraelskou brutalitu.
Tento útok není jen nepřiměřený; je zcela neoprávněný. Nepohání ho nutnost izraelské bezpečnosti; ve skutečnosti jde o cynický a chladný útok ne na Hamás, ale na palestinské obyvatelstvo. Myslím, že členské státy mají nyní morální povinnost vynaložit veškerou diplomatickou a politickou sílu na to, aby Izrael s tímto násilím skoncoval.
Chození po špičkách kolem izraelské administrativy nebude fungovat; nikdy to nefungovalo. Izrael musí nyní pochopit, že z jeho akcí plynou následky. Proto vyzývám všechny poslance Evropského parlamentu, aby požadovali okamžité přerušení dohody mezi EU a Středomořím a skutečně všech preferenčních obchodních dohod mezi EU a Izraelem. Stejně tak se musíme bránit veškerým pokusům o vylepšení vztahů mezi EU a státem Izrael, který obléhá Gazu a brutálně zachází s palestinským lidem.
Fráze o lidských právech, které se v Parlamentu tak často ozývají, se musí nyní projevit i v činech. Je to jediná možnost, jak úspěšně provést mírový proces ve Blízkém východě.
Složitost této otázky lze vidět už jen z délky vašeho vystoupení. Přesáhla jste čas na vystoupení o 50 %. Rozprava se bude konat ve středu odpoledne.
Pane předsedo, moji voliči byli minulý týden otřeseni oznámením, o němž mluvila i paní Harkinová, že továrna Dell ruší téměř 2 000 pracovních míst. Znamená to také ztrátu dalších přibližně 2 000 míst, které v Irsku závisí na výrobě společnosti Dell. Dell přesunuje výrobu do polské Lodže se státní pomocí téměř 52 milionů EUR.
Může mě Komise ujistit, že státní pomoc, které Polsko využívá, je v rámci pravidel hospodářské soutěže EU, a může mě ujistit, že bude k dispozici dostatečná pomoc z Evropského fondu pro přizpůsobení se globalizaci, aby se zaměstnanci, kteří přijdou o práci, mohli připravit na nové zaměstnání?
(BG) Dámy a pánové, před dvěma dny se na zdech čtyř škol ve městě Burgas objevily rasistické nápisy. Na zdech byly nasprejovány věci jako: "Bulhaři, vraťte se na stromy" a "Smrt ďaurům". "Ďaur" je turecký hanlivý výraz, který se používal v době Osmanské říše o nemuslimských osobách a osobách netureckého původu. V tureckém smýšlení je ďaur považován za podřadnou bytost, takže jde v turečtině o nejhorší rasistickou urážku. "Ďaurové" je slovo, které používal bývalý ministr zemědělství Nihat Kabil a turečtí úředníci na Ministerstvu zemědělství, když mluvili o Bulharech, kteří nastoupili na ministerstvo, a následně se Turkům dostalo přednostního zacházení.
Dámy a pánové, tento incident by měl být pro vás varováním, jaká je ve 21. století mentalita Turků. Tento samotný příklad nám ukazuje, že Turecko nemá v Evropské unii místo, protože je to rasistická, xenofobní země, která podporuje a propaguje rasismus a xenofobii v sousedních zemích. Tento příklad ukazuje, že Bulhaři nejen že nejsou zdrojem nenávisti, ale jsou oběťmi nenávisti a etické netolerance.
Evropský parlament již přijal přísný postoj vůči rasismu a národnostní netoleranci. Vyzývám vás, jako poslance této sněmovny, abyste to udělali ještě jednou a podpořili naše písemné prohlášení odsuzující turecký rasismus vůči Bulharům.
Děkuji vám, pane předsedo. Vyzdvihuji úsilí českého předsednictví zvládnout současnou plynovou krizi, ale jen vyjednávat jednu krizi po druhé není řešením. EU nemůže zůstávat v úloze babysittera nějakého enfant terrible. Jeden závěr je jasný: spoléhat na vzájemně výhodné strategické spojenectví s Ruskem jako spolehlivým poskytovatelem energie je strategicky špatná kalkulace. Prapůvodní příčina současné krize není Ukrajina, ale krize v samotném Gazpromu, který se nedokázal chovat podle svých vlastních závazků.
Výroba plynu v Gazpromu již osm let po sobě stagnuje na stejné úrovni. Je to typický výsledek politické státní kontroly výroby. To, že pan Putin nebyl schopen dodávat plyn ruským spotřebitelům a současně plnit závazky v zahraničí, ho pravděpodobně dovedlo k vyvolání politické krize a označení Ukrajiny za obětního beránka. Je pro nás proto nejdůležitější soustředit se na hledání nových energetických zdrojů.
- (HU) Pane předsedo, vážené paní poslankyně, vážení páni poslanci, hospodářská krize, o které si mnozí zpočátku mysleli, že jde o taktiku nahánění strachu ze strany médií, nyní dostihla Evropu; postihuje země, regiony, místní společenství, podniky a s tím rodiny a pracující. Dvě poslankyně již zde o tom hovořily. Důsledky recese nás nepostihují všechny stejně, jak nám Komise ve svém sdělení připomíná. Negativní dopad je exponenciálně znásoben na okrajích Evropy a společnosti.
Abychom zabránili tomu, že současná situace obrátí zásadu slušné práce v prázdná slova, a pomohli se vyhnout explozi chudoby, musíme úsilí zaměřit na své zdroje. Proto vítám sdělení Komise i obětavost pana komisaře Špidly, který se snaží zvýšit povědomí a naléhá na Evropu, aby se snažila v této době upadající hospodářské aktivity chránit nejzranitelnější skupiny společnosti.
Diferencovaný přístup Komise nám dává naději, že jednotná Evropa nebude znamenat vynucenou uniformitu, především v době krize. Doufám a očekávám, že v tomto směru dostane podporu Evropského parlamentu.
Pane předsedo, stojíme v současnosti před paradoxem. I když většina evropských spotřebitelů dala opakovaně najevo, že jsou proti geneticky modifikovaným organismům, průzkumy ukazují, že geneticky modifikované potraviny nakupují, když jsou k dispozici v supermarketech.
Mnoho spotřebitelů si prostě není vědomo, že se v Evropě geneticky upravované potraviny prodávají, nebo se jednoduše chytí do léčky nečitelných etiket a nakonec nevědí, co kupují.
Možným řešením by bylo umožnit, aby se na etiketách absence geneticky modifikovaných organismů v potravinách uváděla. V současnosti však neexistují společná pravidla, jak by se měly potraviny bez geneticky modifikovaných organismů označovat, a členské státy se mohou svobodně rozhodnout. Vede to ke zmatení spotřebitelů a zkreslení vnitřního trhu, jelikož některé země sice již zavedly pravidla označování potravin bez geneticky modifikovaných organismů, ale jiné odmítají, aby se tyto informace poskytovaly.
Lidé se chtějí o potravinách rozhodovat na základě svých vlastních hodnot, a ne podle studií hodnotících bezpečnost. Pokud vám záleží na obavách spotřebitelů, pak byste měli být transparentní po celou dobu a dát jim skutečně na výběr. Proto vyzývám Komisi, aby připravila právní rámec pro dobrovolné označování potravin bez geneticky modifikovaných organismů na evropské úrovni.
- Pane předsedo, chtěl bych využít této příležitosti a na základě článku 13 Smlouvy o založení Evropského společenství vyzvat Radu, aby přijala vhodné kroky na potírání diskriminace na základě etnického původu v Litvě.
Při posledních litevských parlamentních volbách byli zvoleni tři politikové z polské menšiny. Litevské orgány se poté pokusily je zbavit parlamentních mandátů. Jako důvod uvedly, že tyto osoby jsou držiteli Karty Polaka. Jde o dokument potvrzující, že jeho držitel patří do velkého polského národa. Je určen na pomoc udržení polské kulturní a národní identity mezi lidmi polského původu po celém světě. Litevské orgány však tvrdily, že to znamená závazek vůči cizí zemi. To je zcela zjevně absurdní a skandální. Navíc se to rovná diskriminaci z důvodu etnického původu a představuje to porušování práv národnostní menšiny, což je chování nedůstojné členského státu Evropské unie. Věřím, že litevské úřady si to uvědomí.
- (CS) Pane předsedo, kolegové, poslanec Bernd Posselt, který je tu za bavorskou stranu CSU, ale vede i sdružení vysídlených sudetských Němců, navrhl, aby Česká republika během svého předsednictví ukončila platnost tzv. Benešových dekretů. To je nehorázná a pro Českou republiku i nesplnitelná výzva. Víme přece, že dekrety vznikly po druhé světové válce v souladu s postoji vítězných mocností a nahrazovaly zákonné normy až do zvolení řádného parlamentu. Nejde tedy o nějaký rakovinový nádor v evropském parlamentním pořádku, jak řekl. Něčím jako rakovinovým nádorem je podle mne sdružení pana Posselta, které jedná v přímém rozporu s cíli moderní evropské integrace prosazované EU. Zatímco pan Posselt útočí na Českou republiku, žijí v ní a pracují spokojeně tisíce německých občanů a pobývají v ní houfně i ti kdysi sudetští Němci v důchodovém věku. I já osobně jsem příkladem toho, že v dnešní ČR neexistuje agrese proti Němcům. Jako občan Německa jsem byl za ČR zvolen do tohoto Parlamentu.
Pane předsedo, plynová krize zanechala stovky tisíc domácností v 17 evropských zemích během mrazivých dnů bez topení. Sporem byla nejvíc postižena východní a střední Evropa, kde se musely zavřít továrny a školy.
I když Kyjev a Moskva podepsaly po hodinách jednání s představiteli EU dohodu, kterou EU zprostředkovala, Gazprom řekl, že dohoda o obnovení dodávek plynu do Evropy přes Ukrajinu se opozdí, protože nedostal kopii dohody.
Tým technických expertů, které vyslala Evropská komise, bude kontrolovat proudění plynu z Ruska do ukrajinských plynovodů, a i když plyn začne na Ukrajině téct, bude to trvat dalších přibližně 36 hodin, než se dostane do členských států EU. Evropa proto potřebuje jednotnou politiku energetické bezpečnosti, abychom se vyhnuli dalším konfliktům, a potřebuje různorodost zdrojů energetických zásob.
Vítám intervenci Parlamentu do diskuse a doufám, že bude co nejdříve dosaženo dohody, abychom se vyhnuli prohloubení konfliktu.
(SL) V minulém roce jsme oslavili 40. výročí Smlouvy o nešíření jaderných zbraní a rok předtím tato sněmovna přijala usnesení, které vyzývá předsednictvo, Radu a Komisi, aby zvýšily své úsilí směrem k efektivnější mnohostrannosti a přísnějšímu uplatňování této smlouvy, která, jak víme, zbrzdila rozšíření jaderného arzenálu, ale bohužel se jí nepodařilo dosáhnout snížení jeho množství. Usnesení také vyzvalo Spojené státy, aby stáhly své jaderné hlavice z evropského území, a Spojené království a Francii, aby zastavily své jaderné raketové programy.
Jelikož jsem do této sněmovny vstoupil teprve loni v listopadu, mohu se zeptat, do jaké míry a jakým způsobem bylo na tyto výzvy odpovězeno, nebo spíše jak úspěšné tyto snahy byly, vzhledem k tomu, že se opět oživil nový plán na rozmístění amerického protiraketového štítu v České republice a v Polsku, a že tento plán vytváří, jak se předpokládalo, nové napětí mezi Západem a Ruskem, stejně jako představy a hrozby obnovených nebezpečných závodů v jaderném zbrojení?
(RO) Rozprava o plynové krizi byla zanícená, včetně dnešního večerního zasedání.
Každý řečník říká, jak závažná a nebezpečná je úroveň energetické závislosti Evropské unie. Každý opakuje to stejné: že řešením je další omezování naší závislosti na jediných energetických zdrojích.
Je těžké říct, jaká je dnes úroveň plýtvání energiemi v Evropské unii. Někteří analytikové dokonce mluví o třetině celkové spotřeby. To například znamená, že pokud Rumunsko dováží ruský plyn v množství přibližně 14 milionů tun ekvivalentní ropy ročně, přibližně 1 milion tun ekvivalentní ropy se ročně vyplýtvá kvůli špatné izolaci bytových domů.
Právní předpisy Společenství nejsou bohužel takové, aby podpořily vyřešení tohoto problému, protože nepochopitelně omezují evropské fondy, které mohou být vyčleněny na projekty renovace systémů vytápění.
Myslím, že bychom si měli denně pokládat následující otázku: Co je jednodušší? Hledat nové zdroje energie a nové tranzitní cesty, nebo nezapomínat, že můžeme využít jednoduché metody na ušetření velké části energie, která se promrhá?
(SK) Tento rok, kdy oslavujeme 10. výročí eura, 1. ledna 2009, se Slovensko stalo 16. členem eurozóny.
Moje země se vzdala části své identity, ale udělali jsme to s hrdostí. Tak jako jsme si vážili vlastní měny, začali jsme používat euro, které se většině slovenského obyvatelstva stává rychle vlastním též. Euro jsme přijali po pouhých pěti letech členství v EU, a jak řekl premiér Fico na Nový rok, euro jsme mohli vnímat jako talisman pro štěstí, který v současné hospodářské krizi přináší stabilitu a potenciál pro ještě razantnější rozvoj Slovenska. Rád bych vyzdvihl všechny, kdo se přičinili k jeho přijetí v SR, a ocenil pozitivní přístup slovenských občanů k nové měně.
Přeji nám, všem Slovákům, hodně štěstí s Eurem jako symbolem integrované prosperující Evropy.
(EL) Pane předsedající, vzhledem k tomu, že k této věci nemá být v Parlamentu žádná rozprava, chtěla bych zdůraznit význam, jenž má pro Evropskou unii návrh směrnice, kterou se provádí dohoda uzavřená Svazem provozovatelů námořních plavidel Evropského společenství a Evropskou federací pracovníků v dopravě.
Tato směrnice, která se zabývá prací námořníků dle Úmluvy o práci na moři, umožní námořníkům v Evropské unii zajistit slušné pracovní podmínky.
Toto odvětví je nutné podporovat, protože přispívá k rozvoji a produktivitě. Moře omývající břehy Evropské unie jsou velmi důležitá pro mezinárodní obchod a mladí lidé by měli vidět budoucnost v námořnických profesích a měli by přijít lodní dopravě na pomoc.
(DE) Pane předsedo, důvodem mého vystoupení je nelegální přepravování štěňat, které bylo v říjnu 2008 odhaleno v Rakousku. Od začátku října 2008 se snažím dostat prostor v jednominutových projevech a jsem rád, že se mi to konečně podařilo. Je zajímavé, že pan Rogalski měl mezitím možnost vystoupit třikrát.
A nyní k projednávané věci: Rakouská policie zastavila dodávku se 137 štěňaty. Vůz vykazoval závažné nedostatky a zvířecí pasy byly falešné, neboť psi nedosáhli zákonem vyžadovaného věku pro přepravu. Cesta začala na Slovensku a měla skončit ve Španělsku. Tento případ není jediný a opět nás upozorňuje na to, že organizace orientované na zisk stále trestuhodným způsobem obcházejí předpisy na ochranu zvířat, které platí v Evropě. V Evropě skutečně potřebujeme plošné inspekce přepravy zvířat a odpovídající hrozby pokut v případě porušení předpisů. EU musí společně přijmout evropské minimální normy pro ochranu zvířat, které musí všechny vlády uplatnit a kontrolovat. Mělo by to také donutit ty země, které jsou dosud v oblasti ochrany zvířat zcela neaktivní, aby zavedly přesně stanovené normy.
(SL) Krvavý a neochabující masakr Palestinců v Gaze je symbolem lidské bezmocnosti a dvojích norem a do nebe volající nespravedlnosti. Musí skutečně palestinské ztráty na životech dosáhnout čtyřciferného čísla, než mezinárodní zprostředkovatelé využijí zprostředkovací mechanismy, které měli k dispozici od prvního dne konfliktu?
Evropská unie si o sobě myslí, že je aktivní silou v mezinárodních vztazích a globálním politickým hráčem. Je tomu tak však doopravdy? Můžeme skutečně nazývat sami sebe aktivní silou, když izraelská armáda navzdory podpoře své sofistikované zpravodajské služby zaútočí na školu financovanou Evropskou unií, která je plná civilistů? Může se říct, že existuje mezinárodní humanitární právo, když izraelská armáda násilím přemístí Palestince do domu, který je následující den intenzivně ostřelován?
Byl jsem v Izraeli několikrát, také ve Sderot, vím hodně o tom, co se tam děje, ale tato izraelská akce je nepřiměřená, přehnaná a nelidská. Tato akce je nemorální, perverzní a bizarní, protože v podstatě představuje předvolební kampaň. Je to krvavá předvolební kampaň.
Pane předsedo, chci využít této příležitosti a podpořit argumenty pro to, aby Evropská unie přispěla k financování Evropských speciálních olympijských her, které se budou konat v roce 2010 ve Varšavě, a Speciálních světových olympijských her, které se budou konat v roce 2011 v Aténách.
Když se Speciální světové olympijské hry konaly v roce 2003 v Irsku, Komise vyčlenila na jejich podporu 5 milionů EUR. Byla to nádherná událost a radost pro nás, kdo jsme tam byli přítomni. My v Evropské unii musíme při podpoře dobrovolnictví ve sportu stát v popředí.
Dovolte mi dodat, že existuje písemné prohlášení o této otázce, které mohou členové Parlamentu podepsat tento týden před sněmovnou, a chtěl bych naléhavě požádat všechny kolegy, aby toto prohlášení na podporu financování těchto velmi důležitých Speciálních olympijských her Evropskou unií podepsali.
- (CS) Hezký nový rok, pane předsedo. Vážení kolegové, milé kolegyně, dovolte mi, abych se upřímně podivil nad tím, že ironií osudu právě česká vláda, známa svými specifickými přístupy k otázce jednání s Ruskem, stále ještě neroztrhla své roucho a nesype si popel na hlavu. Vždyť i ona oddalovala jednání o energetické bezpečnosti s Ruskem. Ještě více mne šokuje postoj Evropské komise. Ta hrozí Slovensku a Bulharsku sankcemi, dokonce jsme slyšeli, že pan Cohn-Bendit to také doporučuje, pokud znovu spustí odstavené bloky jaderných elektráren. Doporučuji komisařům a mluvčímu Evropské komise, aby si vzali dobré oblečení, doma vypnuli topení a svým rodinám vysvětlili, že jsou solidární se Slováky a Bulhary. Nebo snad šlo o špatný novoroční vtip?
(EL) Pane předsedo, chtěl bych také komentovat otázku zemního plynu, vzhledem k tomu, že jsme se za posledních deset dnů stali svědkem konfliktu, který se týká této otázky, konfliktu, který zachvátil mnoho členských států Evropské unie závislých na zemním plynu, konfliktu, který způsobil problémy občanům, firmám a průmyslu.
Během diskusí obou stran sporu, které byly plné podezření, nedůvěry a protichůdných oznámení, a po zásahu evropského předsednictví a Komise se zřejmě ukázalo, že bylo nalezeno jakési řešení.
Je jasné, že bez ohledu na záměry a rozvržení se může problém objevit znovu, pokud nebudou přijata opatření. Proto musíme zvážit otázku přeformulování energetické doktríny Evropské unie, do níž musíme přidat další energetické zdroje.
Evropský parlament by také měl vyslat jasné sdělení, že Evropská unie se nenechá vydírat, a měl by se účastnit debaty týkající se plánování alternativních cest k zajištění bezpečných a trvalých dodávek zemního plynu. Cíle snížení energetických požadavků o 20 % do roku 2020 nebude možné dosáhnout za nestabilních a nejistých okolností.
(RO) Evropská unie si musí za prioritu stanovit vypracování společné energetické strategie a akčního plánu na zlepšení energetické bezpečnosti Unie.
Ukrajinské přerušení dodávek zemního plynu do členských států ukázalo, jak moc je EU závislá na svých tradičních dodavatelích. Nízké teploty v letošní zimě navíc způsobily vážné provozní problémy dodavatelům elektřiny, kteří zaznamenali rekordní úroveň spotřeby.
EU potřebuje vypracovat evropskou strategii modernizace své energetické rozvodné sítě, zvýšení energetické účinnosti a diverzifikace svých zdrojů energetických dodávek. Mezi společnými prioritními akcemi zaměřenými na zvýšení energetické bezpečnosti EU musí figurovat realizace projektu Nabucco, výstavba terminálů pro zkapalněný plyn v evropských přístavech, investice do bezpečnějších jaderných elektráren, zvýšení energetické účinnosti a větší využívání obnovitelných energií.
Evropská unie musí společně s Evropskou investiční bankou a vládami členských států určit prioritní projekty a zajistit jejich financování.
Paní předsedající, chci se zmínit o otázce Zimbabwe. Zdá se mi, že pokud není Zimbabwe na televizních obrazovkách, pak se doopravdy sami o některé problémy, jež se tam objevují, nezajímáme. V nedávné době se objevil případ Jestiny Mukokové, výkonné ředitelky mírového projektu Zimbabwe a členky vedení zimbabwského fóra nevládních organizací pro lidská práva, která byla odvlečena a držena v izolaci podobu 21 dnů a posléze se objevila u policejního soudu v Harare se známkami mučení a špatného zacházení - to vše za zločin, kterého se dopustila tím, že vystupovala jako bojovnice za lidská práva.
Paní Mukoková je v současnosti držena v samovazbě v maximálně střeženém vězení a její budoucnost i budoucnost mnoha dalších bojovníků, pomocníků a obyčejných občanů zůstává ohrožena rukou Mugabeho režimu.
V této sněmovně i v jiných, vnitrostátních parlamentech již padlo mnoho znepokojivých a nesouhlasných slov, ale noční můra obyčejných Zimbabwanů zůstává pořád stejná. Domnívám se, že je na čase přehodnotit naše zájmy a od Rady a Komise požadovat, aby podnikla akci, jež jednou provždy ukončí zločinecké zacházení s lidmi, kteří v Zimbabwe vystupují na obranu lidských práv.
Paní předsedající, vítám stanovisko pana předsedy ke Gaze a samozřejmě i rozhodnutí Parlamentu přijmout usnesení o tom, že je nutné okamžitě požadovat jednostranné zastavení palby na všech stranách konfliktu v Gaze. S více než 900 novými mrtvými je bolestivě jasné, jak neúčinná je válečná politika. Musíte vyžadovat, aby Izrael zastavil zabíjení. Gaza je s 1,5 miliony vězňů největším vězením na světě; jsou to také bohužel jatka, na kterých umírají muži, ženy a děti jen proto, že jsou Palestinci.
Jakými zločiny se mohly provinit palestinské děti, které v tomto konfliktu umírají? Jaké možné omluvy máme my, Evropané, pro to, abychom obchodovali s Izraelem, který bezohledně dál vraždí nevinné lidi? Evropská rada se musí přestat omlouvat, přestat se hašteřit a spojit se ve společné akci, která toto vraždění zastaví. Nemůže být pochyb o tom, že nelze zlepšovat vztahy s Izraelem, dokud Izrael nezahájí konstruktivní dialog se všemi zástupci palestinského lidu.
- (PL) Evropská unie jako organizace zemí, které spojují společné hodnoty, musí využít veškerých zdrojů, které má, a zabránit šíření nenávisti. Francouzský operátor Eutelsat však považoval za vhodné vysílat program televizní stanice Al-Aksá, která je spojená s Hamásem a otevřeně vyzývá k útokům na civilní obyvatelstvo Izraele.
Eutelsat tímto opět ukázal, že etika v obchodě je pojem, který je osobám odpovědným za řízení této společnosti zcela neznámý, především v kontextu toho, že vysílání nezávislé čínské televize NTD je již několik měsíců zakázané. Navzdory výzvám ze všech koutů světa není vedení Eutelsatu ochotné své rozhodnutí, které bylo v každém případě přijaté pod tlakem čínské vlády, odvolat. Překvapující a zcela nemorální rozhodnutí vedení Eutelsatu zvyšuje obavy o to, zda jsou zájmy vedení čistě obchodní.
(PT) Paní předsedající, izraelské útoky na Gazu jsou válečným zločinem a zločinem proti lidskosti. To, co se stalo, je tragédie: 900 Palestinců včetně velkého množství dětí zemřelo a tisíce byly zraněny.
Musíme požadovat ukončení útoků v Gaze. Musíme požadovat ukončení izraelské blokády, která mění Gazu v koncentrační tábor. Proto se připojujeme k lidem ze všech zemí a kontinentů, kteří demonstrují proti masakrům: k lidem ze všech zemí a kontinentů, kteří jsou rozzlobení, vyšli do ulic a říkají "Už žádné zločiny!" Pro Evropský parlament a další odpovědné orgány Evropské unie je rozhodující požadovat okamžité zastavení útoků na Gazu a okamžité ukončení izraelské blokády.
(CS) Děkuji paní předsedající, mě v poslední době zaujalo, že některé české pojišťovny zrušily bonusy, které poskytovaly ženám při uzavírání pojistek na povinné ručení u osobních automobilů. Tento krok byl odůvodněn přípravou na platnost antidiskriminačního zákona. My se opravdu setkáváme opakovaně s tím, že někteří politici a nevládní organizace své postoje ke vztahu k rovným právům obou pohlaví poněkud přehánějí. Jedním z takových přehánění je popírání pojišťovací matematiky, která dnes a denně dokazuje, že v různých aspektech svých životů se ženy a muži chovají rozdílně, a jsou proto nositeli rozdílných pojišťovacích a jiných rizik. Popírání těchto rozdílů není bojem za rovná práva, ale bojem za shodnost, stejnost obou pohlaví. Takový boj je předem prohraný a směšný. Muži a ženy se od sebe liší právě proto, aby se obě pohlaví v praktickém životě, v partnerských vztazích, ve společnosti užitečně a prospěšně doplňovala.
Paní předsedající, právě byl zveřejněn nový výzkum veřejného mínění, který si zadala Kampaň za nezávislou Británii. Většina dotazovaných uvedla, že Evropská unie je odtržená od života, zkorumpovaná a cenově nevýhodná; 83 % dotazovaných by chtělo, aby prvořadé bylo právo Spojeného království, a tedy by chtělo zrušit nadřazenost práva EU; 71 % chce referendum o tom, zda má Británie zůstat členem. Velká šance, že se to podaří, však bohužel není, vzhledem k tomu, že labouristická vláda nepřipustí referendum ani o Lisabonské smlouvě, jak slibovala ve svém volebním prohlášení.
Obyvatelé Británie chtějí svobodný trh, přátelství a spolupráci s Evropou a světem, ale nechtějí, aby jim Evropská unie vládla. Pokud by se uskutečnilo skutečně spravedlivé referendum, v němž by obyvatelé Británie odpovídali, zda chtějí stále bližší politickou integraci s EU, nebo chtějí z EU vystoupit, naprostá většina by hlasovala pro vystoupení.
Paní předsedající, chci vyjádřit své znepokojení nad stále rostoucím nedostatkem vědecké důslednosti v návrzích, které Komise předkládá Parlamentu, a i v některých zprávách a pozměňovacích návrzích, za něž nesou odpovědnost poslanci. Vědecká systematičnost stále více ustupuje populistickým a emotivním odpovědím, často maskovaným pod preventivním principem.
Vezměme si otázku přípravků na ochranu rostlin. Opustili jsme vědecký princip hodnocení rizik. Neexistuje podrobné hodnocení EU týkající se jejich dopadu a neexistuje vědecká definice látek narušujících žlázy s vnitřní sekrecí a souvislost se směrnicí REACH není důsledná.
Právní předpisy EU ztrácejí dobrou mezinárodní pověst a tímto rostoucím nedostatkem vědecké přísnosti a systematičnosti podkopáváme jejich věrohodnost.
(BG) Paní předsedající, dámy a pánové, plynová krize, která Evropu zasáhla na začátku roku 2009, nabyla v Bulharsku, které nemá alternativu k dodávkám zemního plynu, rychle rozměrů katastrofy. Nebudu mluvit o hanebném a krátkozrakém rozhodnutí bulharské vlády, které z mé země učinilo rukojmí v konfliktu mezi Ruskem a Ukrajinou, protože to je jasné každému.
Pro nás je nyní důležitější rozhodnout, jaká opatření je nutné přijmout k překonání krize. V tom případě to asi znamená, že Bulharsko musí najít alternativu a ukončit svou vnější závislost. Proto se domnívám, že pro Evropu a balkánské země jako je Bulharsko je nevyhnutelné následovat příkladu Slovenska a přijmout rozhodnutí k obnovení provozu bloků I, II, III a IV Kozlodujské jaderné elektrárny. V současnosti je to jediná možnost, kterou Bulharsko má, aby získalo trochu nezávislosti a snížilo jak přímé škody, tak škody, které způsobí současné používání topného oleje jako náhražky plynu.
(RO) Vzhledem k tomu, že tento rok 2009 sotva začal, vám chci všem říct, že podle mého názoru nepůjde o obyčejný rok.
V roce 2009 uběhnou dvě desetiletí od konce studené války a od zboření všech zdí rozdělujících země a samotnou Evropu na západ a východ, se svobodou a demokracií na jedné straně a totalitními režimy na straně druhé.
Jako rumunská poslankyně Evropského parlamentu, ale i jako rumunská občanka, která poznala, co to je diktatura, si myslím, že tyto dvě dekády znamenaly pro některé z nás přechod a pro jiné přijetí.
Domnívám se rovněž, že navzdory současnému kontextu by měl být rok 2009 rokem, kdy by se naše činnost a rovněž činnost Evropské komise měla zaměřit na jednotnou Evropu pro všechny Evropany. Evropu, v níž bude všech 500 milionů občanů cítit, že jsou jejich práva zaručena, že solidarita skutečně existuje, že již nikdo nesmí být diskriminován, že se již nikdo nesmí cítit jako outsider nebo jako někdo, koho v jednotné Evropě tolerují, že jsme všichni evropští občané, nezávisle na tom, kde se každý z nás nacházel před rokem 1989.
- (PL) Paní předsedající, Evropský parlament se mnohokrát zabýval otázkami spojenými s životním prostředím. Chtěl bych poukázat na problém, se kterým se na mě obrátila školní mládež, jež se zajímá o přírodní prostředí. Ceny kovového šrotu, papíru a umělohmotných lahví dramaticky klesly. Sběr takového materiálu se přestal vyplácet. Mnoho měst navíc odstranilo kontejnery na tříděný odpad, nebo je přestalo vyvážet.
Před nedávnem se začalo aktuálně mluvit o recyklovaném papíře. Současnou situaci v Polsku jde v tomto ohledu shrnout následujícím způsobem: ti, kdo skupují starý papír, tvrdí, že jsou ceny příliš nízké, že se jim nevyplácí se tím zabývat. Na druhé straně ti, kdo vyrábějí papír za použití recyklovaného papíru, říkají, že je pro ně příliš drahý a že kvůli současným cenám se nevyplatí investovat do zařízení na jeho zpracování. Apeluji proto na ekologické jednání, s jehož pomocí bude možné problém vyřešit. Za současného stavu věcí děti sbírají starý papír, protože má tato činnost výchovnou úlohu, ale papír se pak vyhazuje na obecní skládky.
Dámy a pánové, udělala jsem maximum pro to, aby se mohlo vyjádřit co nejvíc poslanců.
- Dalším bodem programu je ústní otázka pana Costy pro Komisi, položená jménem Výboru pro dopravu a cestovní ruch, a pana Galeota, položená jménem Výboru pro regionální rozvoj, ohledně akčního plánu o městské mobilitě - B6-0002/2009).
Paní předsedající, paní komisařko, dámy a pánové, Komise, jejíž členkou, paní Vassiliouová, jste, oznámila již několikrát vydání svého Akčního plánu o městské mobilitě. Tento plán měl být Radě a Parlamentu předložen v loňském roce na podzim. Komise tento závazek přijala loňského března v závěru konzultace o Zelené knize o městské mobilitě, která byla vydána v roce 2007, a následně opět v Akčním plánu pro logistiku nákladní dopravy pro rok 2007 a ve svém sdělení o strategii pro provedení internalizace vnějších nákladů a pro dopravu v roce 2008.
Čas uplynul, avšak akční plán dosud nespatřil světlo světa. Vzhledem k tomu, že se blížíme ke konci současného funkčního období tohoto zákonodárného sboru, je Výbor pro dopravu a cestovní ruch, který zastupuji, znepokojen tím, že velká část práce vynaložené v posledních několika letech může přijít vniveč. Můžete mne, paní komisařko, ujistit, že je tento akční plán připraven? Můžete mi říci, že bude uveřejněn v příštích týdnech, aby mohl Parlament finalizovat svá doporučení, jak je to obsaženo v Rackově usnesení "Na cestě k nové kultuře městské mobility", přijatém touto sněmovnou v červenci 2008?
Paní Vassiliouová, městská mobilita je bezpochyby záležitost ovlivňující místní život a záležitost, u které bude mít místní pravomoc vždy přednost před vnitrostátní pravomocí nebo pravomocí Společenství, avšak to neznamená, že by neměla být řešena bez jakéhokoli zásahu ze strany státu nebo Společenství. Kdo, když ne Evropská unie, může a měl by definovat úlohu Společenství v této otázce? Kdo může a měl by interpretovat limity stanovené zásadou subsidiarity v této oblasti?
Skutečnost, že se Komise - a tudíž EU - tomuto tématu vyhýbá, nijak nepomáhá řešit problém městské dopravy a mobility občanů, ani problém znečištění ovzduší ve městech - víme, že 40 % emisí CO2 je způsobováno městskou dopravou a že 70 % dalších znečišťujících látek produkovaných dopravou vzniká ve městech. Také to nepomáhá řešit problémy s bezpečností silničního provozu - víme, že k 50 % smrtelných nehod dochází ve městech - ani problémy týkající se produkce spotřebitelů, občanů se změněnou pracovní schopností, jejichž mobilita je závislá na veřejné dopravě.
Můžeme akceptovat, že by měly existovat rozdíly mezi členskými státy? Rozdíly mezi městy v úrovni ochrany městského životního prostředí? V normách pro bezpečnost silničního provozu ve městech? V normách pro dostupnost mobility pro občany? Nebo se nejedná o základní práva, která by Unie měla zaručit všem Evropanům? Pak tedy musíme stanovit normy a jednotné minimální cíle, ale také nejlepší postupy a finanční pobídky. Potřebujeme koordinaci a inovativní projekty a vypracovávat a sdílet spolehlivé a porovnatelné statistické údaje.
Pokud se toho ujme Unie, copak to nepomůže realizovat ta subsidiární řešení, v jejichž případě mají členské státy a místní obce naprosté právo chovat se ochranářsky? Paní Vassiliouová, možná, že se nám právě chystáte uvést celou řadu dobrých důvodů, proč došlo ke zpoždění, respektive proč dosud nebyl předložen Akční plán o městské mobilitě. Pokud se chcete pokusit obhájit nedodržení tohoto slibu, dříve než tak učiníte, zeptejte se sama sebe - jsou to skutečné důvody a nikoli banální výmluvy? Neposilujte, paní Vassiliouová, myšlenku - která se v poslední době dostala do obliby -, že Komise se začala tolik bát toho, že bude členské státy obtěžovat, že rezignovala na řešení evropských problémů? Byl by to sebevražedný krok pro orgán, jako je Evropská komise, která nebyla úspěšným funkčním obdobím francouzského předsednictví nijak posílena.
Plnit, plnit, plnit: to je to, evropští občané chtějí, a jen z tohoto důvodu jsou podle mého názoru připraveni nebo mohli by být připraveni pohlížet na naše orgány vlídněji. Plán o městské mobilitě by jako malý příklad mohl být skutečnou pomocí při řešení tohoto mnohem většího problému
členka Komise. - Paní předsedající, nejprve bych chtěla tlumočit, že je místopředsedovi Tajanimu líto, že tu dnes s námi není Je na velmi důležité misi v Japonsku.
Dovolte, abych přešla přímo k věci. Komise je nadále pevně oddána myšlence vypracovat politiku EU v oblasti městské mobility, protože je přesvědčena, že přestože odpovědnost za městskou mobilitu spočívá především na místních, regionálních a vnitrostátních orgánech, v některých specifických oblastech je akce na evropské úrovni přínosem.
Přestože je každé město jiné, ve skutečnosti se potýkají města se společnými problémy. Problémy v oblasti městské mobility jsou významné a rostou a týkají se mnoha občanů a podniků, kteří se setkávají s problémy bezpečnosti dopravy, s omezenou dostupností veřejné dopravy, s dopravními zácpami a zdravotními problémy způsobenými znečištěním. Abych ilustrovala význam městské mobility, dovolte mi uvést několik údajů: 60 % populace žije v městských oblastech, ve kterých je vytvářeno 85 % HDP Evropské unie. Města však také produkují 40 % emisí CO2 a ke dvěma ze tří silničních nehod dochází v městských oblastech. A nakonec, pokud jde o dopravní zácpy, které jsou jedním z hlavních problémů, s nimiž se občané musí potýkat každý den, tak tyto dopravní zácpy způsobují každoročně ztráty ve výši přibližně 1 % HDP Evropské unie.
Trvale udržitelná městská mobilita je proto klíčem k dosažení našich cílů, co se týče změny klimatu, ekonomického růstu a bezpečnosti silničního provozu. Proto Komise podniká v této oblasti kroky již od roku 1995, aby podpořila výměnu osvědčených postupů. Významným počinem je nesmírně úspěšný program CIVITAS, který byl zahájen v roce 2000.
Zelená kniha "Na cestě k nové kultuře městské mobility" z roku 2007 pak stanovila široké oblasti pro možné doplňkové kroky na úrovni EU, které by podpořily zelenější a bezpečnější města a inteligentnější a dostupnější městskou dopravu.
Co však lze provést konkrétně na úrovni EU? Můžeme pomoci místním orgánům realizovat příslušné politiky EU a co nejlépe využívat financování EU. Šíření a opakování inovativních přístupů v rámci celé EU může orgánům umožnit dosahovat více výsledků a lepších výsledků při nižších nákladech.
Můžeme pomáhat podporovat trhy pro nové technologie, například čistá a energeticky efektivní vozidla, a napomoci harmonizovaným normám pro široké zavedení nových technologií na trhu. EU také může vést orgány k řešením, která jsou interoperabilní a napomáhají hladšímu fungování jednotného trhu.
Komise proto bude nadále jednat, protože si myslíme, stejně jako velká většina zainteresovaných subjektů, že snaha vyvíjená na úrovni EU s cílem podpořit iniciativy na místní, regionální a vnitrostátní úrovni může být velice přínosná.
Nyní mi dovolte odpovědět na vaši otázku. Proč se zdrželo přijetí Akčního plánu o městské mobilitě? Naneštěstí nebyly vhodné podmínky k tomu, aby Komise přijala komplexní akční plán před koncem roku 2008.
Můj kolega místopředseda Tajani by vás však rád ujistil, že je nadále odhodlán usilovat o přijetí akčního plánu a rozvíjet politiku EU v oblasti městské dopravy v plném souladu se zásadami subsidiarity a proporcionality. Vzhledem k tomuto cíli není úmyslem Komise navrhnout univerzální řešení; naopak bychom rádi vytvořili sadu nástrojů, zahrnující krátkodobé a střednědobé praktické kroky, abychom města vybavili nástroji k tomu, aby mohla specifické záležitosti související s městskou mobilitou řešit uceleným způsobem. Pak bude na místních orgánech, aby se rozhodly, co je pro ně vhodnější podle jejich vlastních cílů a potřeb.
Aby reagoval na obavy, které mohou stále přetrvávat ohledně strategické úlohy EU v městské mobilitě, má místopředseda Tajani v úmyslu prokázat konkrétními kroky, jak může EU přispět k městské mobilitě v Evropě a zkvalitnit ji. Na základě reakcí na zelenou knihu a mnoha diskusí se zainteresovanými stranami byla stanovena celá řada kroků, jejichž realizace bude zahájena později v tomto roce.
Abychom podpořili inovativní řešení a nové technologie, vyhlásili jsme již výběrové řízení s uzávěrkou na konci března, v jehož rámci bude vybraným projektům poskytnuto až 50 % financování. Jakmile někdy přibližně v březnu vstoupí v platnost směrnice o podpoře čistých a energeticky úsporných vozidel pro silniční dopravu, zahájíme tvorbu internetových stránek s cílem napomoci společnému nákupu čistých vozidel.
Pokud jde o informace a výměnu přístupů, přibližně v dubnu hodláme zprovoznit internetové stránky poskytující informace o legislativě upravující městskou mobilitu a o financování v Evropě a také o osvědčených postupech. Rovněž budeme se zainteresovanými stranami uvažovat o budoucnosti našeho programu CIVITAS a o tom, jak dále využívat obrovské znalosti a zkušenosti získané při akcích financovaných v rámci programu CIVITAS.
A konečně abychom pomohli zvýšit informovanost o politikách pro trvale udržitelnou mobilitu, zahájíme studii o aspektech souvisejících se zelenými zónami a studii o možnostech, jak zajistit, aby byly systémy veřejné dopravy více interoperabilní. Také hodláme vytvořit síť odborníků pro posuzování aspektů tvorby cen městských silnic a internalizace vnějších nákladů.
Jsem přesvědčena, že tento balíček kroků, které budou brzy podniknuty na úrovni EU, zajišťuje důležitý základ pro pokročení kupředu v oblasti městské mobility.
Paní předsedající, paní komisařko, při veškeré úctě ke Komisi a k vám osobně, vy jste ve skutečnosti na otázku předsedy výboru, pana Costy, neodpověděla. Již před časem jste nás podrobně informovala, když jste uvedla - a to již bylo zřejmé v Zelené knize o mobilitě ve městě -, že potřebujeme společná evropská řešení pro problémy, které mají téměř všechna evropská města v té či oné podobě, některé problémy jsou dosti odlišné a jiné dosti podobné. Tehdy, před několika měsíci, jsme to uvítali a dychtivě jsme se těšili na návrhy Komise, které byly přislíbeny. Tyto návrhy nevznikly a pokud váš projev obsahoval nějaké sdělení, pak jsem jej nyní pochopil takto: nebude žádný komplexní akční plán. Proč ne?
Pokud můžeme věřit tomu, co zaslechneme - a v této sněmovně a v orgánech této Evropské unie toho zaslechneme hodně -, znamená to, že existuje jeden členský stát nebo možná několik členských států, které vyvolávají úzkost a naneštěstí také vyvolaly úzkost u této Komise, a to pod záminkou, že by mohla být porušena subsidiarita. Evropský parlament ve svých návrzích výslovně uvedl, že si nepřeje porušovat subsidiaritu. Vy jste znovu zdůraznila, že nechcete předložit jednotný plán, který by vyhovoval každému, avšak nepředložení vůbec žádného plánu není řešením. Pojďme učinit tento krok, dodržet tento slib! Znovuzvolení Komise nebude zaručeno tím, že nebude učiněno nic, a tím, že nebude jeden členský stát uražen nebo více členských států uraženo, avšak znovuzvolení bude zaručeno, když bude předloženo a prezentováno něco pozitivního.
jménem skupiny PSE. - (FR) Paní předsedající, paní komisařko, právě jste nás podpořila v iniciativě, kterou my, Evropský parlament, plánujeme zahájit v této otázce. Právě jste nám řekla, že ze zjevných důvodů, tedy z důvodu významu městské dopravy v oblasti dopravy, a z důvodu cílů evropského plánu týkajícího se změny klimatu, se nemůže Evropská unie nezajímat o městskou dopravu. Pan Barrault se již před vámi ujal iniciativy a předložil zelenou knihu se slibem akčního plánu. Nemůžete nám dnes tento akční plán odepírat a vysvětlovat nám, že jej realizujete v tichosti, bez projednání Parlamentem, bez kontroly ze strany Parlamentu, bez jakéhokoli zviditelnění.
Právě z tohoto důvodu se mi podařilo přimět své kolegy poslance - a musím jim poděkovat, zejména panu Rackovi, který odvedl obrovský kus základní práce -, aby souhlasili s tím, aby Evropský parlament učinil něco zcela mimořádného a vytvořil akční plán, který vy vytvořit nechcete, a to ve zprávě vypracované z vlastního podnětu a ještě před volbami. Tato zcela nekonvenční iniciativa bude mít značnou politickou váhu, protože bude zahrnovat otázky pokládané novému evropskému komisaři pro dopravu, který bude interpelován Výborem pro dopravu a cestovní ruch, a proto bude mít velkou váhu z hlediska jeho schválení Evropským parlamentem. Domnívám se, že by bylo politováníhodné, kdyby dnes měla Evropská komise couvnout před jakoukoli sebemenší námitkou jakéhokoli starého členského státu.
A právě z toho důvodu, že jsme znepokojeni tímto vývojem, který představuje institucionální kolísání, při kterém se Evropská komise rozhodla, že již nebude hrát s kartou Společenství, nýbrž striktně jen s mezivládní kartou, je dnes legitimní naše přání projednat akční plán mezi sebou, předložit jej vám a zajistit, aby příští komisař pro dopravu vyslovil jasný závazek o následných krocích, které mají být v souvislosti s tímto plánem podniknuty.
jménem skupiny ALDE. - (FR) Paní předsedající, paní komisařko, s veškerou úctou k vaší funkci a k vám osobně, bych vám, paní komisařko, rád řekl dvě věci v reakci na váš projev, pokud mohu. Pokusila jste se obejít dotyčnou záležitost a předvedla jste chůzi po laně.
Řekla jste nám, jaké různé kapitoly se měly objevit v tomto akčním plánu, a věřím, že moji kolegové poslanci i já můžeme být jen potěšeni zjištěním, že většina našich návrhů na tomto seznamu je. Poskytla jste nám tedy důkaz, že v rámci Komise máte všechny prvky potřebné pro uveřejnění tohoto akčního plánu se všemi jeho částmi.
Za sebe se domnívám, že mohou existovat čtyři způsoby, jak vysvětlit vaši první větu druhé části, v níž se říká, pokud jsem správně porozuměl překladu, že podmínky nejsou příznivé.
Možnost číslo jedna: má generální ředitelství pro dopravu nedostatek technických informací? Údaje poskytnuté panem Barrotem v rámci zelené knihy se zdají naznačovat, že Komise je naopak technickými informacemi vybavena velmi dobře.
Možnost číslo dvě: říkáte, že podmínky nejsou příznivé. Staví se některé členské státy proti tomuto plánu? Pokud však vím, paní komisařko, Komise je nezávislá na členských státech. Ani na vteřinu nevěřím, že byste se sklonila pod tlakem některých členských států.
Možnost číslo tři: existují v rámci samotné Komise názorové neshody, které vám brání předložit nám tento akční plán? Pro všechno na světě, doufám, že ne!
A ohledně poslední možnosti mne napadá otázka, zda odmítáte uspořádat rozpravu v současném Evropském parlamentu a tak ji odkládáte na příští rok. Vzhledem k výborným zprávám, které posílily naše vztahy s místopředsedou Barrotem při práci na zelené knize, se tomu neodvažuji uvěřit.
Paní komisařko, do voleb zbývá jen několik málo týdnů. Tento akční plán je podle mého názoru výborným příkladem, na kterém lze ukázat našim spoluobčanům, že spolu s tím, jak respektuje subsidiaritu, se Evropa také zajímá o jejich zdravotní problémy, a tak dále, jak jste uvedla.
Je mi velmi líto, že k této prodlevě došlo, a stejně jako moji kolegové poslanci doufám, že budete schopni zajistit nápravu co nejdříve.
jménem skupiny Verts/ALE. - (DE) Paní předsedající, dámy a pánové, neustálé prodlevy a vaše odpověď, paní komisařko, nejsou přijatelné. Času není nazbyt.
Městská doprava hraje klíčovou úlohu v souvislosti se změnou klimatu. Je zdrojem přibližně 70 % všech skleníkových plynů ve městech. EU se podaří dosáhnout jejích cílů v oblasti ochrany klimatu pouze tehdy, pokud změní svoji dopravní politiku. Největší potenciál se nachází ve městech, protože 90 % automobilových jízd ve městech je méně než šest kilometrů dlouhých - což jsou vzdálenosti, které by mohly být snadno překonány vlakem nebo autobusem nebo na kole či pěšky.
Doufám, že Komise využila tuto prodlevu k přemýšlení o tom, jak může EU účinně pomoci vládám a městům. Ve skutečnosti zde není žádný evropský přínos, když je zpráva tak mlhavá a nezávazná jako zelená kniha a Rackova zpráva.
My, Zelení, požadujeme, aby bylo spolufinancování EU přebudováno tak, aby bylo ekologické. Dosud bylo 60 % peněz EU používáno na projekty pro výstavbu silnic, zatímco pouze 20 % je věnováno na veřejnou dopravu a železnici. Chceme nejméně 40 % pro železnici, jak rozhodl Parlament v mé zprávě o prvním železničním balíčku.
Za druhé chceme poskytovat peníze EU pouze tehdy, pokud města dokážou předložit plán trvale udržitelné mobility. Za třetí chceme zvýšit bezpečnost silničního provozu všeobecnou nejvyšší povolenou rychlostí 30 km/h s tím, že města by měla možnost stanovit samostatně vyšší povolené rychlosti pro konkrétní silniční komunikace.
Nejenže to je dobré pro klima, ale také to sníží nehodovost, protože každý rok na evropských silnicích umírá 40 000 osob.
- (CS) Vážená paní předsedající, dámy a pánové, je samozřejmě velkou škodou, že došlo ke zpoždění zveřejnění tohoto dokumentu včetně akčního plánu. Uvědomme si, že sedmdesát procent obyvatel v současné době v Evropě bydlí ve městech a naším zájmem musí být zajistit co nejdříve dostupnější, ale hlavně spolehlivější, bezpečnější městskou dopravu, a to daleko ohleduplnější k životnímu prostředí. Očekávám proto, že zveřejněný dokument bude zahrnovat nejenom nové trendy, ale hlavně i vyhodnocení nových postupů a opatření včetně podpory zdravých způsobů dopravy, jako je cyklistika a pěší doprava. Obce by si potom měly z tohoto zásobníku vybrat to, co je pro danou obec nejdostupnější a nejvýhodnější. To si myslím, že je základní způsob. K tomu bychom měli zajistit podporu, a to samozřejmě ze strukturálních fondů tak, aby i tyto prostředky mohly sloužit k tomuto účelu.
(IT) Paní předsedající, paní komisařko, dámy a pánové, velice souhlasím se svými předřečníky: v této době a v této éře má životní prostředí ve městech zásadní význam v životě nás všech a nejen v životě lidí, kteří v metropolích nebo velkých městech bydlí.
Z údajů uvedených Komisí v Zelené knize "Na cestě k nové kultuře městské mobility" jasně vyplývá, že v městském prostředí žije 60 % Evropanů a že tyto oblasti vytvářejí velký procentuální podíl evropského HDP. Tyto statistické údaje citovala také paní Vassiliouová.
Tyto číselné údaje se v posledních měsících nijak nezměnily a musíme také vzít v úvahu rostoucí problém s dopravními zácpami ve velkých městech a také ekologické krize, které jsou nadále naléhavým tématem, a stejně tak nemůžeme přehlížet nedávné snahy Parlamentu ohledně balíčku o změně klimatu.
V rámci regionální politiky Evropské unie byly podniknuty určité kroky v otázce městské mobility a existují četné formy financování EU: v posledním funkčním období parlamentu byly vynaloženy 2 miliardy EUR na Fond pro regionální rozvoj a na období 2007-2013 byla vyčleněna částka přibližně 8 miliard EUR. Fond soudržnosti může v této práci také pomáhat.
Proto jsem přesvědčena, že je skutečně důležité, aby Unie přijala společnou politiku, celkový akční plán, samozřejmě při respektování zásady subsidiarity a pravomocí členských států a místních orgánů. Přínosy, které by z toho vznikly, jsou evidentní, dokonce lze říci, že je obtížné pochopit, proč již nebyl plán tohoto rozsahu vydán.
Toto je stanovisko vyjádřené v ústní otázce položené předsedou Výboru pro dopravu a cestovní ruch, k níž se připojil také Výbor pro regionální rozvoj. Vzhledem k tomu, že jsme již téměř na konci tohoto funkčního období parlamentu, doufám, že bude tato záležitost znovu zvážena a že Komise skutečně vydá Akční plán o městské mobilitě, který bude mít velmi pozitivní dopad.
- (PL) Paní předsedající, paní komisařko, je zjevné, že otázky týkající se městské dopravy jsou velmi významné z hlediska ekonomického rozvoje i z hlediska ochrany životního prostředí. O tom nemůže být pochyb a asi není zapotřebí o tomto debatovat.
V průběhu práce Evropského parlamentu na znění zelené knihy se však vynořily problémy jiného druhu. Tyto problémy již byly zmíněny a týkají se zejména rozdělení pravomocí mezi místní orgány, vnitrostátní orgány a orgány na evropské úrovni. Vyvstaly pochybnosti, zda by měla Evropská unie zasahovat do místních záležitostí nebo zda by je měla ponechat na vnitrostátních a místních orgánech.
V této souvislosti bych rád tuto sněmovnu také upozornil na to, že se při této debatě též objevila otázka, zda tato zelená kniha povede ke krokům, které nějak městům pomohou, nebo zda povedou ke krokům, které městům uloží povinnost podniknout určité kroky. Shodli jsme se na tom, že tyto kroky by měly být podpůrné, jinými slovy, že by měly obnášet pomoc. Nyní však vzhledem ke zmíněné prodlevě vyvstává následující otázka. O co Evropská komise usilovala předložením této zelené knihy? Jaký byl její dlouhodobý plán? Chtěla skutečně zahájit dynamické kroky nebo měla zájem pouze o vyslovení svého názoru na tuto záležitost?
Ve světle událostí, které proběhly, se mi zdá, že po počáteční velmi skeptické reakci Komise další práce značně zpomalila a stále ještě zvažuje, jak postupovat v souvislosti s akcí, kterou zahájila. Je nejvyšší čas přijmout jednoznačná rozhodnutí.
(NL) Paní předsedající, paní komisařko, dámy a pánové, rád bych podpořil to, co zde již uvedli mí kolegové. Jsem velmi zklamán vaší odpovědí. Uvedla jste, že Komise samozřejmě přijde s celou řadou návrhů týkajících se městské mobility. Podle mého názoru je toto samozřejmé a nebylo to předmětem naší žádosti. To, co chceme, je soudržná vize, akční plán stanovící podrobně opatření a návrhy, které bude Komise v příštích několika letech realizovat, abychom mohli o těchto opatřeních a návrzích diskutovat nejen mezi sebou, ale také s veřejností a se všemi zainteresovanými subjekty a stranami, kterých se to týká.
Proto bych vás rád požádal, abyste se nakonec sešla se svými kolegy a abyste trvala na tom, aby bylo několik záležitostí po této debatě znovu zváženo a abyste přišla s nějakým návrhem velice rychle, ještě před volbami, a každopádně předtím, než tento Parlament před létem ukončí zasedání.
Jak naši kolegové poslanci již v minulosti mnohokrát řekli, městská mobilita je něco, co se týká každého člověka v Evropě. Ve všech našich městech se potýkáme s problémy s mobilitou. Na evropské úrovni může Unie sehrát velmi pozitivní roli při řešení této otázky a souvisejících problémů, a to jako investor investující do nových technologií, jako orgán, který stanoví a rozšíří nové technické normy, a jako orgán, který má skutečně nejlepší předpoklady pro šíření nových myšlenek a dobrých postupů, který může podporovat zhmotnění plánů pro mobilitu a který může zavést nové mechanismy financování a tak podobně.
Vzhledem k výše uvedenému bych chtěl velice naléhavě vyzvat Komisi, aby znovu zvážila svoji odpověď a brzy předložila akční plán.
(RO) Akční plán o městské mobilitě je pro městská společenství v EU nezbytností. 67 % evropských občanů očekává, že bude v této oblasti vypracována evropská politika.
Náklady způsobené městskými dopravními zácpami stoupají na úroveň přibližně 1 % evropského DPH. Abychom snížili míru znečištění městských prostředí a rozsah dopravních zácp, musíme investovat do veřejné dopravy a do inteligentních dopravních systémů.
V loňském roce jsme schválili zprávu o podpoře používání zelených vozidel ve veřejné dopravě.
Praha je hlavní město, které jde příkladem tím, že v loňském roce za použití státní dotace zakoupilo zelené autobusy pro svůj systém městské hromadné dopravy.
Vyzývám Komisi, aby městskou mobilitu patřičně vzala v úvahu také při střednědobém přezkoumávání rámce pro využívání strukturálních fondů.
členka Komise. - Paní předsedající, skutečně si cením vašich příspěvků. Rozhodně předám všechny vaše připomínky místopředsedovi Tajanimu, kterému - jak vím - na tomto stále velmi záleží.
Tento akční plán je dokonce zahrnut do pracovního programu Komise pro rok 2009 a vím, že místopředsedovi Tajanimu osobně záleží na tom, aby bylo s tímto akčním plánem pokročeno kupředu. Proto nepochybuji, že to, co jste řekli, vezme seriózně v úvahu. Vím, že bylo dokončeno posouzení dopadů, a jak jsem řekla, tento akční plán je v legislativním programu a bude doufejme v tomto roce předložen.
písemně. - (PL) V zelené knize z roku 2007 Komise zmiňuje legitimnost debaty ohledně potřeby, aby byla Komise zapojena do řešení otázky zvýšení mobility ve městech v Unii, a to na základě zásady subsidiarity. Podle zásady subsidiarity Unie jedná v rámci svých pravomocí pouze tehdy, když je její krok nezbytný a přináší určitou přidanou hodnotu ke krokům členských států. Účelem zásady subsidiarity je zajistit, aby byla rozhodnutí přijímána co nejblíže občanům, jak je to jen možné. Toho se dosahuje neustálým kontrolováním toho, že kroky podnikané na úrovni Společenství jsou oprávněné s přihlédnutím k možnostem, které existují na vnitrostátní, regionální nebo místní úrovni. Úloha členských států ohledně legitimnosti zapojení také orgánů Evropské unie na místní úrovni je dále posílena v Lisabonské smlouvě, která je v současné době ve fázi ratifikace.
V balíčku, který je předmětem rozpravy a který se týká možných kroků směřujících ke zvýšení mobility v městských aglomeracích, je o inovativních technologiích pojednáváno spíše odděleně od inteligentních dopravních systémů. Mělo by být využito synergií mezi těmito dvěma oblastmi, aby byly tyto oblasti spojeny s cílem zvýšit průchodnost ulic a zajistit, aby bylo cestování pohodlnější. Mezi dalšími přínosy by byly lepší podmínky při cestování, kratší doba strávená cestováním, úspora energie, méně emisí, nižší náklady na správu vozového parku a na údržbu a renovaci povrchu vozovek. Také by došlo ke zlepšení bezpečnosti silničního provozu.
Vzhledem k výše uvedenému bude základem pro akční plán Komise o městské mobilitě dokončení ratifikace Lisabonské smlouvy a provedení programu českého předsednictví. V programu českého předsednictví je jednou z priorit zlepšit fungování vnitřního trhu Unie v oblasti dopravy.
- Dalším bodem je ústní otázka, kterou Komisi položil pan Visser, pan Belet a paní Hieronymiová jménem Výboru pro kulturu a vzdělávání ohledně revize sdělení o vysílání - státní podpoře veřejnoprávnímu vysílání - B6-0495/2008).
autor. - (NL) Paní předsedající, paní komisařko, je politováníhodné, že paní Kroesové nehoda zabránila v tom, aby zde mohla být dnes večer. Rád bych využil této příležitosti a vyjádřil své upřímné přání, aby se brzy zotavila. Politicky však zásadně protestuji proti tomu, aby zasahovala do národního veřejnoprávního vysílání.
Minulý týden ve čtvrtek jsem společně s paní Hieronymiovou a panem Beletem uspořádal slyšení pro skupinu Evropské lidové strany (Křesťanských demokratů) a Evropských demokratů o sdělení Komise o veřejnoprávním vysílání. Mohu vám říci, že zájem ze strany tohoto odvětví a členských států byl značný. I generální ředitelství pro hospodářskou soutěž se zúčastnilo ve velkém počtu. Toto téma je zjevně považováno za významné v jejich programu činnosti Generální ředitel pro hospodářskou soutěž byl přítomen celé dopoledne jako člen grémia.
Paní předsedající, návrh Komise revidující pravidla pro veřejnoprávní vysílání je v jeho současné podobě nepřijatelný. Veřejnoprávní stanice hrají kriticky důležitou úlohu v ochraně kulturní různorodosti, jazykové různorodosti a mediální plurality. Zásadně nesouhlasím s plány Komise. Za prvé si musíme uvědomit, že veřejnoprávní korporace jsou národní rezervací a že v důsledku toho by měly jejich politiku určovat vnitrostátní orgány, a nikoli Evropská komise. To je také jasně zakotveno v protokolu o veřejnoprávním vysílání v Amsterodamské smlouvě. Členské státy zakládají a financují veřejnoprávní stanice tak, jak to považují za vhodné. Plány paní komisařky Kroesové vážným způsobem narušují zásadu subsidiarity a svobodu pohybu členských států a nahrazují je evropským zasahováním. Jsem velmi překvapen tím, že se jako liberální komisařka rozhodla pro tuto cestu.
Za druhé mám obavy z návrhu zavést průzkum trhu, který by byl prováděn předem nezávislým dohlížitelem. Tím by komerční stanice získaly značně cenné informace. To je to, co chceme? Průzkum trhu nevyhnutelně zvýší rozsah administrativní práce. Je velkou otázkou, zda si menší stanice budou moci dovolit najmout další pracovní sílu, a kdo uhradí dodatečné náklady s tím spojené? Měly by tento účet zaplatit stanice? Nebo snad daňoví poplatníci? Tato iniciativa není v malých členských státech realizovatelná. Navíc je tento průzkum velmi podrobný; tento návrh je nedostatečně flexibilní. V důsledku toho již nebudou moci členské státy přijímat politiku a postupy, které by navazovaly na jejich vnitrostátní systémy. Navíc je velkou otázkou, zda to, že bude dopad na trh vyhodnocen a že budou nové služby posouzeny veřejností předem, neposkytne komerčním konkurentům příliš velký náskok.
Za třetí mi tento návrh dělá starosti z toho důvodu, že systémy veřejnoprávního vysílání nejsou v každém členském státě uspořádány přesně stejným způsobem. Jsou zde technické rozdíly, stejně jako rozdíly ve vysílacích systémech, organizaci a rozsahu. Také existují rozdíly z hlediska jazyka a kultury. "Univerzální" pravidlo, které je navrhováno v této zprávě, v tomto případě jistě nefunguje. Tento návrh toto nijak nebere v úvahu.
Nyní, když jsem vyjádřil své obavy, chtěl bych stručně popsat, co se dělo na slyšení skupiny PPE-DE minulý týden ve čtvrtek, kde byl postoj Komise velmi pozitivní. Komise připustila, že jsou tyto návrhy pravděpodobně příliš podrobné a že je zapotřebí jejich znění zredigovat. Generální ředitel mne informoval, že je možné odložit konečné znění sdělení až do 5. března, což je den, kdy bude na toto téma pořádat druhé slyšení Výbor pro kulturu, sdělovací prostředky a sport. Generální ředitel řekl, že po tomto slyšení možná bude muset Komise vypracovat novou verzi na základě těchto nových informací, než tento materiál předloží jako sdělení v konečném znění. To byl výborný výsledek.
Jistě pochopíte, paní předsedající, že jsem těmito sliby příjemně překvapen. Koneckonců to znamená, že Komise otevírá své oči a je připravena naslouchat hlasu tohoto sektoru, členských států a Parlamentu. Výborně.
Rád bych Komisi položil ještě několik dalších otázek. Za prvé, bude Komise trvat na tomto podrobném průzkumu trhu, předem prováděném nezávislým dohlížitelem - což je otázka, kterou možná můžete předat paní komisařce Kroesové -, respektive je Komise připravena opustit tuto představu nezávislého dohlížitele a tohoto předem prováděného průzkumu trhu nebo trvá na tom, aby toto zůstalo zachováno?
Za druhé, jak může být zaručena technologická nestrannost? Nevyplývá snad z návrhu, že je rozlišováno mezi současnými službami veřejnoprávních rozhlasových a televizních stanic a novými mediálními službami?
Za třetí, ještě k poznámce generálního ředitele pro hospodářskou soutěž, je Komise připravena na základě nových informací vypracovat nový návrh?
Za čtvrté, co hodlá Komise učinit ohledně rozsudku soudu první instance v případu dánské stanice TV2? Zahrne jej do svého nového návrhu? Pokud ne, jak bude tento rozsudek uplatněn?
Moje poslední otázka zní: je Komise připravena zapojit Parlament do následného postupu a očekávat další diskusi s Parlamentem?
Doufám ve výbornou spolupráci mezi Evropským parlamentem, Evropskou komisí a členskými státy, ze které vzejde konečné znění tohoto sdělení.
členka Komise. - Paní předsedající, jak již bylo řečeno, má kolegyně paní Kroesová měla malou nehodu a z tohoto důvodu zde nemůže být s námi.
Dne 4. listopadu 2008 Komise uveřejnila, za účelem konzultace do 15. ledna, návrh nového sdělení o rozhlasovém a televizním vysílání. Proces rozsáhlé konzultace bereme vážně. Parlamentní výbor pro kulturu a vzdělávání má naplánované slyšení na 5. března a jak již bylo řečeno, skupina PPE-DE již takovéto slyšení uspořádala ve čtvrtek minulý týden v přítomnosti generálního ředitele pro hospodářskou soutěž, Philipa Loweho.
Tento dialog mezi Komisí a Parlamentem je důležitý. Jsme připraveni naslouchat a odpovídat na vaše otázky. Také víme, že Parlament v září 2008 souhlasil s tím, že by měla být veřejnoprávním stanicím poskytována státní dotace, aby mohly plnit svoji funkci v dynamickém prostředí, a že by nemělo být využíváno veřejného financování z důvodů politické nebo ekonomické výhodnosti. To se shoduje s našimi názory; důležité je veřejnoprávní i soukromé vysílání. Duální systém vysílání je odpovědí pro mediální scénu Evropy, která musí být chráněna ve všech platformách.
Návrh sdělení o rozhlasovém a televizním vysílání se proto snaží upevnit argument Komise pro státní dotaci, který je uplatňován od přijetí stávajícího sdělení z roku 2001. Tento návrh zajišťuje, aby naše pravidla odrážela rychle se měnící nové mediální prostředí. Účelem modernizace tohoto sdělení je zvýšit transparentnost a právní jistotu. Tento návrh sdělení vyjasňuje, že veřejnoprávní stanice budou poskytovat audiovizuální služby na všech mediálních platformách a zároveň budou ponechávat soukromým provozovatelům dostatečnou motivaci k tomu, aby zůstali na trhu. To je zajištěno takzvaným amsterodamským testem, který vyvažuje hodnotu a negativa státem financovaných mediálních služeb na vnitrostátní úrovni.
Proč máme tyto testy? Protože když máme tyto testy na vnitrostátní úrovni, pomáhá to vyhnout se zásahu Komise. Komise ve stále větší míře dostává stížnosti na hraniční případy, kdy aktivita veřejnoprávního sdělovacího prostředku možná nemá žádnou jednoznačnou hodnotu pro občany, ale kdy se zdá být tržní dopad značný. Komise se však domnívá, že opakované zásahy v tomto sektoru by nebyly v souladu s duchem subsidiarity. Proto chceme, aby členské státy sdílely odpovědnost Komise za regulaci tržního dopadu státem financovaných mediálních služeb.
Amsterodamský test zajistí, aby nové mediální služby veřejnoprávních stanic uspokojovaly společenské, demokratické a kulturní potřeby diváků a posluchačů a aby byly zároveň na minimum omezeny vedlejší škody způsobené soukromým provozovatelům v souvislosti se státní dotací. Nemůžeme souhlasit s tím, že by byl amsterodamský test spojený s nezdůvodnitelnou administrativní zátěží. Samozřejmě že jakýkoli test vyžaduje práci, avšak to minimální úsilí, které vyžadujeme, je přiměřené a nezbytné. Za prvé se předpokládá, že se tento test bude provádět pouze pro důležité a skutečně nové služby, a v tomto ohledu náš návrh ponechává členským státům velký prostor pro samostatné rozhodování. Každý členský stát se může rozhodnout, kdy je testování nové audiovizuální služby skutečně žádoucí. Za druhé tento návrh zprošťuje pilotní projekty povinnosti projít tímto testem. Veřejnoprávní stanice tudíž mohou nadále experimentovat s novými médii bez jakýchkoli předběžných testů. Za třetí tento návrh ponechává členským státům plnou svobodu ve výběru jejich příslušných postupů a institucí, které k testu využijí. A nakonec stojí také za zmínku, že menší členské státy, například Belgie a Irsko, takovéto testy již provádějí. Řešení nalezená v těchto zemích jsou úměrná dostupným zdrojům. Protože je tento test dosti široký, není zde také žádná možnost porušení redakční svobody. Tento test pouze požaduje, aby určitá veřejnoprávní mediální služba uspokojovala společenské, demokratické a kulturní potřeby společnosti a aby byl její dopad na trh úměrný. Pro ochranu redakční nezávislosti v návrhu také otevíráme možnost, že za určitých podmínek je test prováděn samotnou veřejnoprávní stanicí.
Souhrnně bych řekla, že amsterodamský test by měl být považován spíše za příležitost než za hrozbu. Pomůže zachovávat mediální pluralitu v novém mediálním prostředí tím, že bude chránit spravedlivost a jistotu pro komerční sdělovací prostředky, včetně internetových novin, i pro naše výborné veřejnoprávní sdělovací prostředky.
jménem skupiny PPE-DE. - (NL) Pane předsedající, paní komisařko, dámy a pánové, dobrý večer, nejprve bych vás chtěl požádat, zda byste mohla předat mé pozdravy paní Kroesové. Doufám, že se brzy zotaví, neboť jak jsme vyrozuměli, uklouzla na kluzkém povrchu. Doufáme, samozřejmě, že tu s námi paní Kroesová bude co nejdříve.
Samozřejmě s vámi, paní komisařko, souhlasíme, že vy jako Komise zaručujete nyní i v budoucnu rovné podmínky pro všechny hráče v audiovizuální oblasti, a sice pro veřejnoprávní a soukromé stanice. Toto je zásadně důležité pro vyváženou nabídku a také je to prospěšné pro kvalitu.
Avšak to, co nyní Komise předložila, se od tohoto z různých důvodů diametrálně liší, jak již dal pan Visser zcela jasně najevo. Rád bych začal krátkou poznámkou, paní komisařko, k tomu, co jste před okamžikem řekla. Tento průzkum trhu, který navrhujete, je již prováděn v Belgii i v dalších zemích. Víte, do určité míry je to pravda, avšak ne zcela. Tento průzkum trhu neboli analýza dopadu je skutečně již do určité míry prováděna samotnými stanicemi, kromě jiných subjektů, avšak nikoli takovými způsoby, jaké jsou stanoveny v návrhu Komise, který vypadá poněkud jinak.
Rád bych vám sdělil své výhrady k vašemu návrhu. Mou hlavní námitkou je to, že je v rozporu s Lisabonskou strategií. Dnes je tomu tak, že v mnoha členských státech jsou to právě veřejnoprávní stanice, které přinášejí a podporují inovaci v oblasti sdělovacích prostředků. Takto by to samozřejmě mělo zůstat. Podle mého názoru se posunujeme nesprávným směrem charakterizovaným poučovacím administrativním postojem, který brzdí inovaci. Vytváření nových platforem - zejména v digitálním kontextu - na širokopásmovém přenosu, na internetu a podobně stojí velké množství prostředků. Investice tohoto druhu lze ideálně rozložit do co největší šíře a provádět vývoj na základě spolupráce. Soukromé a veřejnoprávní stanice pak mohou nabízet obsah na společné platformě, a právě v oblasti obsahu by měla říci své slovo konkurence tak, aby z toho měl zákazník maximální prospěch.
Nechápejte nás však špatně. Stoprocentně podporujeme vyvážené konkurenční vztahy mezi veřejnoprávními a soukromými stanicemi. Měl by existovat prostor pro oba druhy stanic, aby mohly poskytovat kvalitní obsah. V této souvislosti je zjevné, že veřejnoprávní stanice by se měly zodpovídat ze státních prostředků, které utrácejí a se kterými pracují, přestože jsme přesvědčeni, že existují lepší způsoby, jak toto zařídit. V této souvislosti bychom poukázali na příklad britské BBC, kde byla navržena spojenectví mezi různými partnery v oblasti vývoje, výroby a distribuce. Podle mne je to dobrý příklad a dovolil bych si vyzvat Komisi, aby začala uvažovat společně s námi tímto směrem.
jménem skupiny PSE. - (EL) Pane předsedající, paní komisařko, revize základních pravidel pro státní podporu veřejnoprávního vysílání, předložená francouzským předsednictvím, je velice aktuální debatou jak uvnitř mnoha členských států, tak z hlediska pozice masových sdělovacích prostředků na evropské a mezinárodní úrovni.
Revize telekomunikačního balíčku, který v podstatě restrukturalizuje způsob přidělování rozhlasových frekvencí a kritéria pro toto přidělování na evropské úrovni, však současně ukázala, že pravidla upravující financování rozhlasových a televizních služeb mají nyní zásadní význam pro budoucí regulaci nebo deregulaci služeb týkajících se informační společnosti, inovace a služeb, které jsou předmětem veřejného a hospodářského zájmu. To je v zásadě ona politická otázka, kterou musíme vyřešit.
Je jasné, že se debata o státní dotaci zaměřuje zejména na takzvané veřejnoprávní stanice, jak jsou definovány jednotlivými členskými státy, vzhledem ke v zásadě minimálním prostředkům, které mají k dispozici, a především vzhledem k důležité úloze poskytovat službu veřejnosti, která je jim přidělena. Významná úloha rozhlasových a televizních stanic je zmíněna v Úmluvě UNESCO, v Amsterodamském protokolu a ve sdělení Komise z roku 2001. Jinými slovy, již zde existuje platforma, na které je úloha veřejnoprávních masových sdělovacích prostředků jasně definována.
Byla však otevřena složka týkající se debaty o státní dotaci a my musíme vzít v úvahu určité nové okolnosti, jak jste uvedla, a určité kroky, které jsou podnikány buď vědomě či nevědomě, v důsledku zmatku, který často existuje mezi státními a soukromými subjekty.
Ráda bych zmínila určité body: za prvé by otázka definice mandátu pro veřejnoprávní službu neměla být zaměňována s otázkou mechanismu financování zvoleného pro poskytování těchto služeb. Zatímco veřejnoprávní televize může provozovat komerční aktivity - například prodávat reklamní čas - s cílem získat příjmy, toto bylo některými vládami, například francouzskou vládou, odsuzováno, a tato možnost je rušena na základě vnitrostátní legislativy.
Na druhé straně hrají důležitou úlohu také komerční stanice, které jsou povinny poskytovat služby veřejnosti. Koexistence soukromých a veřejnoprávních poskytovatelů služeb je základním prvkem evropského trhu.
Ráda bych uzavřela svůj projev jedním dalším bodem: předběžné postupy navrhované Komisí pro zkoumání státní dotace by nás měly znepokojovat, ne proto, že je pozastavována nebo odstraňována subsidiarita, avšak měli bychom se zajímat o to, zda jsou slučitelné s podmínkami státní dotace.
Závěrem bych chtěla podotknout, že otázka vnitrostátní dotace rozhlasovým stanicím a masovým sdělovacím prostředkům by měla být zkoumána v rámci mezinárodních vztahů, protože evropské organizace musí konkurovat mezinárodním gigantům a přísná legislativa poškodí evropské úspěchy a acquis communautaire.
jménem skupiny ALDE. - (ES) Pane předsedající, pokusím se být stručný a samozřejmě musím začít tím, že zasílám srdečný pozdrav paní komisařce Kroesové v naději, že se zotaví ze své nehody. Přinejmenším zde u vchodu do budovy bylo nasypáno hodně soli, ale vidím, že na jiných místech dostatek soli nebyl.
Rozprava, kterou zde vedeme, je nesmírně důležitá, a proto je v konečném důsledku jejím základním cílem žádat, vyžadovat, aby Komise do záležitosti zapojila Parlament. To je důvod naší debaty: ne to zde ukončit, ale spíše zajistit, abychom zde předtím, než bude sdělení Komise oficiálně přijato, vedli skutečně rozpravu a abychom do věci byli všichni zapojeni.
Proč? Protože zde nejde pouze o náš model televizního vysílání; ohroženo je mnohem víc, protože televizní stanice nejsou - jak všichni víme a jak jsme si byli dobře vědomi v naší rozpravě o směrnici o audiovizuálních mediálních službách - takové, jaké bývaly; ve skutečnosti zpracovávají obsah, který dodávají prostřednictvím lineární nebo nelineární platformy, a v obou oblastech probíhá mezi vším dokonalá interakce. Proto již není na místě hovořit o veřejnoprávním vysílání tak, jako kdyby se tato rozprava konala v 70. nebo 80. letech 20. století.
Na druhé straně je jasné, že tato debata musí proběhnout, protože ne všechno, co je dnes označováno za veřejnoprávní službu, je skutečně veřejnoprávní službou, a ne vždy je smysluplné používat státní peníze na to, co se státními penězi některé televizní společnosti dělají. Avšak současně - a to je, domnívám se, jádro našich obav a podle mých informací je to také jádro obav některých mých kolegů poslanců - jsou veřejnoprávní televizní stanice naprosto nezbytné pro ochranu naší kulturní a jazykové různorodosti a v konečném důsledku pro stmelování naší společnosti, protože teoreticky usilují o něco více než jen o přímý zisk.
Finanční rovnováha proto musí být chráněna. Musíme hledat nové modely financování; měli bychom být kreativní a otevřít tuto debatu, avšak nemůžeme to udělat takovým způsobem, že bychom riskovali něco, co je tak životně důležité pro naši společnost - a sice naše současné veřejnoprávní televizní stanice.
jménem skupiny Verts/ALE. - (DE) Pane předsedající, paní komisařko, dámy a pánové, Barrosova komise vyhlásila odstranění přílišné evropské regulace za jeden ze svých hlavních politických cílů. Z návrhů, které předkládáte nyní, získáváme dojem, že vy ve skutečnosti podporujete nadměrnou regulaci. Ze slyšení, které minulý týden uspořádala skupina Evropské lidové strany (Křesťanských demokratů) a Evropských demokratů, jasně vyplynulo, že existují vážné pochybnosti ohledně toho, jak moc nyní zasahujete do kompetencí členských států. To, co je nyní na stole, zapáchá přílišnou regulací, a to nemůžeme schvalovat.
Je správné, že musíme nalézt rovnováhu mezi možnostmi rozvoje veřejnoprávních a soukromých rozhlasových a televizních služeb. Znamená to však také - zejména v digitální éře -, že veřejnoprávní vysílání, které je synonymem pro kvalitu, kulturní různorodost, kulturní a společenskou soudržnost, musí mít v digitální éře možnost rozvoje. Požadujeme to v rámci Lisabonské strategie. Pokud bude veřejnoprávnímu vysílání odepřena tato možnost, přemění se v dinosaura. V takovém případě nebude schopno se dobře rozvíjet.
Pokud jde o naši ekonomickou a finanční krizi, všichni jsme dospěli k závěru, že trhy musí být regulovány. Sociální a ekologická regulace nepředstavuje stanovisko namířené proti trhům, nýbrž stanovisko ve prospěch spravedlivých trhů - a to znamená regulovaných trhů. Pokud chceme být úspěšní v digitálním světě, tak totéž platí pro vztah, v němž je soukromý sektor i státní sektor schopen budoucího rozvoje.
jménem skupiny GUE/NGL. - (NL) Pane předsedající, veřejnoprávní vysílání má již 80 let za úkol informovat veřejnost v tom nejširším možném smyslu. Tato služba může přežít za použití veřejných finančních prostředků, které mohou být vybírány prostřednictvím samostatné daně z rozhlasu a televize a které mohou být doplněny členskými příspěvky rozhlasovým či televizním stanicím, jak tomu je v Nizozemsku již dlouhou dobu.
Současně byly v posledních letech veřejnoprávní stanice vyzývány, aby si vydělávaly své vlastní peníze. Tohoto je dosahováno nejen prodejem reklamního času, ale také tím, že je velká část informačního materiálu sbíraného rozhlasovou či televizní stanicí poskytována k dispozici v podobě audio nebo video materiálu. Očekává se, že v důsledku toho se budou diváci a posluchači cítit úžeji spojeni, budou zasaženy nové cílové skupiny a státní náklady budou omezeny. Tento úkol, jehož rozsah v průběhu let vzrostl, nepředstavuje žádné problémy, pokud se komerční stanice necítí být tím nepříznivě dotčeny.
Z hlediska komerčních stanic mohou být mnohem starší veřejnoprávní stanice považovány za konkurenty, kterým je poskytována významná výhoda, neboť vybírají finanční prostředky v podobě peněz daňových poplatníků. Otázkou nyní je, zda by právo veřejnoprávních stanic nemělo být nadále odvozováno v první řadě z jejich užitečnosti pro společnost jako celek, nýbrž z možné deformace hospodářské soutěže ve vztahu ke komerčním stanicí. Vzhledem k tomu, že se veřejné a soukromé zájmy již nekříží, Evropská komise je konfrontována s protichůdnými požadavky.
Budoucnost veřejnoprávních stanic bude ohrožena, pokud bude jejich manévrovací prostor omezen ve prospěch prostoru komerčních stanic pro vytváření zisku. Situace bude ještě horší, pokud toto bude provedeno bez účasti tohoto Parlamentu a bez ohledu na výslovné námitky 19 ze 27 vlád členských států.
V posledních letech jsem požádal Komisi již mnohokrát, aby zanechala tohoto smrtícího plánu. Zdá se mi to být jediné možné řešení, vzhledem k současným všeobecným obavám. Navíc toto je záležitost, která spadá do kompetence členských států, ne Evropské unie. Podporuji otázky a stanovisko vyslovené panem Visserem a ostatními řečníky.
(EL) Pane předsedající, paní komisařko, jak zdůraznili mí kolegové poslanci, kteří podepsali ústní otázku, a jak ctihodní řečníci podrobněji uvedli na veřejném slyšení v Bruselu minulý týden, musíme všichni hledět na veřejnoprávní televizi jako na sdělovací prostředek pro poskytování takové služby našim občanům, která se bude do velké míry shodovat s povinností tento sdělovací prostředek provozovat.
Veřejný dialog, nezávislý dohlížecí orgán a různorodost pořadů v souladu s historií a kulturou jednotlivých členských států musí být chráněny po rozvoji nových technologií i po příchodu velkého množství společností, které každý den vznikají.
V rámci zdravé hospodářské soutěže musí Komise podporovat nové způsoby ochrany veřejného zájmu a veřejnoprávního vysílání.
Zejména je zapotřebí ujasnit definici veřejného poslání rozhlasových a televizních stanic; potřebujeme lepší vyhodnocení státní dotace, avšak také, co se týče pravidla transparentnosti, nesmíme na členské státy a veřejnoprávní stanice klást nesmyslná administrativní a finanční břemena v souvislosti s vyhodnocením prováděným předem Komisí.
V novém prostředí hromadných sdělovacích prostředků je také zapotřebí přijmout účinnější kontrolní mechanismy. Dále, vzhledem k tomu, že veřejnoprávní stanice hrají rozhodující úlohu v kulturní a jazykové různorodosti, všechny tyto sdělovací prostředky, stejně jako veřejné korporace a veřejnoprávní televize, jsou povinny poskytovat kvalitní pořady a zároveň v rámci konkurence s ostatními podobnými subjekty musí být schopny reagovat pozitivně na výzvy současné doby vysíláním událostí, které jsou předmětem celosvětového zájmu, například vysíláním Olympijských her, Světového poháru a tak podobně. Naneštěstí toto je v dnešní době něco, čemu brání jednoduše ta skutečnost, že vzhledem k tomu, že soukromé společnosti mají více peněz, tak veřejnoprávní televize si takovéto aktivity nemůže dovolit. V důsledku toho nebudou moci občané tyto události, stejně jako i další pořady, sledovat.
Závěrem bych rád poukázal na to, že to, co je v současné době dostupné na trhu, stejně jako zájem komerčních sdělovacích prostředků na stanovení rozsahu kompetencí a aktivit veřejnoprávních stanic, není zároveň prospěšné obecnějšímu zájmu, samozřejmě až na několik málo výjimek, a Komise musí vzít tuto skutečnost důkladně v úvahu.
(ES) Pane předsedající, paní komisařko, ráda bych také popřála paní Kroesové rychlé uzdravení.
Ráda bych pronesla několik obecných poznámek k revizi sdělení o vysílání. Za prvé bych chtěla říci, že považuji tuto revizi iniciovanou Komisí za pozitivní, pokud umožní přizpůsobit obsah sdělení z roku 2001 změnám, k nimž došlo v oblasti techniky a v právu Společenství.
Dále si uchovává hlavní směr sdělení z roku 2001, které uznávalo nezbytnou úlohu veřejnoprávního rozhlasového a televizního vysílání v zaručování demokracie a plurality. V podstatě zde hovořím o zásadách, podle nichž by členské státy měly definovat a vymezovat nabídku a obsah veřejnoprávních koncesí získaných příslušnými veřejnoprávními subjekty a podle nichž by měly mít svobodu vybrat si model financování a tím se vyhnout jakýmkoli deformacím svobodné hospodářské soutěže.
Dále by měla být licence přidělena konkrétní korporaci nebo skupině na základě oficiálního usnesení a měl by zde existovat externí, nezávislý dohled na touto koncesí; v tomto bodě chci zdůraznit životně důležitou úlohu regulačních orgánů pro audiovizuální odvětví.
Pokud jde o nejvýznamnější dodatky k návrhu, vítám předem prováděné kontroly, jejichž předmětem by bylo poskytování nových služeb veřejnoprávními stanicemi, avšak pouze tehdy, pokud bude zachována dostatečná flexibilita tak, aby mohly být tyto kontroly přizpůsobeny institucionálnímu modelu každého státu a aby mohly být zaváděny postupně.
Závěrem bych chtěla vyslovit přesvědčení, že musí být velmi pečlivě vyhodnocena možnost, že určité služby, které spadají do působnosti poskytování veřejnoprávního audiovizuálního vysílání, mohou být předmětem platby nebo hodnotného protiplnění ze strany občanů, kteří jej využívají, se zohledněním bezplatného a všeobecného charakteru tradičního veřejnoprávního audiovizuálního vysílání a rizik vyloučení, která mohou vzniknout, pokud by tato metoda financování byla akceptována. Doufám, že Komise vezme tyto připomínky v úvahu.
Pane předsedající, je jasné, že zde jde o napětí mezi veřejným zájmem a jeho úlohou ve společnosti na jedné straně a dopadem na korektní hospodářskou soutěž a fungování vnitřního trhu na straně druhé. Hranice mezi veřejnoprávním vysíláním a soukromým vysíláním, avšak i jinými sdělovacími prostředky, se stále více stírají a toto je konkrétně případ, kdy jde o nová média jako je internet, iPody, SMS atd.
Jak již někteří uvedli, veřejnoprávní stanice je často hlavním průkopníkem v inovaci služeb, avšak je jasné, že toto je dopad, který je přeshraniční a který jde napříč mediálními sektory. Proto je důležité, aby byl soulad mezi sdělením o rozhlasovém a televizním vysílání a obecným rámcem služeb obecného hospodářského zájmu. Toto je důležitá otázka, kterou jsme se zabývali v Hospodářském a měnovém výboru tohoto Parlamentu. Konkrétně poslanci za skupinu PSE v tomto výboru zdůraznili, že je důležité vytvořit větší právní jistotu pro služby obecného hospodářského zájmu, a byli bychom rádi, kdyby bylo o rámcové směrnici a právních předpisech v tomto odvětví rozhodnuto na politické úrovni.
Konzultace o návrhu sdělení, který je nyní před námi a který předložila Komise, lze připomínkovat do 15. ledna a je důležité vyslat opět jasný signál, že tento horizontálnější obecný rámec by byl důležitým nástrojem pro zasazení diskusí, jako je tato diskuse o veřejnoprávním vysílání, do širšího kontextu.
Je důležité podívat se na to, kdo o pravidlech rozhoduje a jaká vyváženost existuje v pravidlech mezi tržními zájmy a veřejnými zájmy. Mám jednoznačný pocit, že průzkum trhu zmíněný ve sdělení by měl upřednostňovat tržní a komerční hlediska před veřejnoprávními hledisky. To bylo naším úmyslem v souvislosti s novými horizontálními pravidly o službách obecného hospodářského zájmu.
Jsem trochu překvapena, že skupina PPE-DE se nyní tolik zaměřuje na tyto konkrétní záležitosti, zatímco dosti váhala s podporou naší žádosti o obecnější rámec. Zde je jasný příklad - také v tomto případě rozhlasového a televizního vysílání - toho, že pokud nemáte zavedený širší jasný rámec, který klade větší důraz a poskytuje převahu aspektům veřejného zájmu, bude v tomto druhu debaty vždy dominovat tržní zájem.
Ráda bych využila této příležitosti a zopakovala naši žádost o tento rámec pro službu obecného hospodářského zájmu, který by horizontálně obnovil vyváženost mezi těmito zájmy ve prospěch veřejného zájmu.
(NL) Pane předsedající, veřejnoprávní vysílání je v Evropě, srdci demokracie, synonymem pro pluralitu, různorodost, kulturní různorodost - to jsem si nevymyslela, Komise to může potvrdit - a veřejnoprávní stanice mají celonárodní význam. Nyní se chystají plány pro zavedení průzkumu trhu, který má být prováděn předem, zejména pro nové mediální aktivity. Nemyslím si, že je to dobrý nápad, protože Brusel by neměl předem diktovat, jak by si měly členské státy uspořádat své veřejné služby. To, jak je veřejný zájem naplňován, by mělo být podle mého názoru hodnoceno na vnitrostátní úrovni a k tomu účelu není zapotřebí žádného povinného průzkumu trhu.
Ráda bych také řekla několik málo slov o byrokracii. Přestože jsem pro důkladnou kontrolu věcí, měli bychom dbát na to, abychom neskončili s větším množstvím pravidel a s většími náklady pro různé členské státy.
Navíc, pokud jde o nabídku, myslím si, že bychom neměli rozlišovat mezi starými a novými službami, protože v praxi jsou hranice mezi těmito dvěma druhy nejednoznačné. Není to případ buď a nebo; televizní pořady jsou často nerozlučně spojeny s novými službami a naopak. Takže stejně jako v Evropě jsou tyto dva druhy propojené. Nejde jen o trh, ale také o veřejný význam našich veřejnoprávních stanic, který je všeobecně uznáván, v neposlední řadě také Komisí. Ráda bych od Komise slyšela, zda bude toto zahrnuto v upraveném znění sdělení a zda budou povinnosti uloženy patřičným způsobem, konkrétně členským státům, přestože tyto povinnosti budou doplněny pravidly pro služby obecného zájmu, která by měla být vypracována na základě konzultace s Evropským parlamentem a Radou.
(DE) Pane předsedající, veřejnoprávní vysílání je více než jen hospodářským faktorem. Byl jsem na slyšení, které minulý týden v Bruselu pořádala skupina Evropské lidové strany (Křesťanských demokratů) a Evropských demokratů. Byl uznán význam informací a různorodosti evropské kultury a evropského vzdělávání. Pokud je 22 členských států proti revizi nebo intenzifikaci, protože máme různé rámcové podmínky a odlišné trhy, pak je zcela nesprávné chtít rozsáhlou administrativu, časově náročný testovací postup jako tento povinný, předem prováděný test, nebo evropské zasahování na základě těžkopádné byrokratické koncepce.
Již zde existují kontrolní orgány pro veřejnoprávní vysílání: rady pro vysílání. Sledujeme přizpůsobování se technologické změně. Sledujeme podnikaná opatření s cílem zajistit spravedlivou hospodářskou soutěž. Jsem členem takovéhoto orgánu jako zástupce Unie evropských federalistů v Hesenském rozhlasu [Hessischer Rundfunk]. Naše nezávislost je zaručena zákonem. Na druhé straně jsme v plném rozsahu a právem kontrolováni veřejností. Takto funguje účinná mediální politika.
- (CS) Pane předsedo, stát souhlasí s mými kolegy, že státní podpora veřejnoprávnímu vysílání potřebuje legislativní vyjasnění. Nakonec potom v Evropském parlamentu už voláme dlouho. Ale chtěla bych upozornit i na další urgentní záležitosti, které bude muset Komise co nejdříve vyřešit. Z řady problémů zmiňuji tři. Za prvé je nutné jednoznačné uvedení společných televizních antén zejména na družstevních domech ve výjimkách podle článku 5 informační směrnice i pro digitální vysílání, což trápí miliony občanů nových členských zemí včetně České republiky. Za druhé je to podpora vyšší úrovně spolupráce národních rad pro rozhlasové a televizní vysílání ze strany evropských orgánů, aby byla lépe uplatňována ustanovení o veřejné službě. A za třetí vyšší koordinace národních dozorových orgánů pro televizní vysílání ohledně sankcí za nevhodné vysílání ohrožující mravní vývoj dětí a mladistvých.
členka Komise. - Pane předsedající, děkuji vám všem za vaši velmi plodnou diskusi, kterou zajisté přetlumočím své kolegyni paní Kroesové.
Dovolte mi vyjádřit se k některým vašim poznámkám. Amsterodamský protokol poukazuje na potřebu vyvážit financování používající státní dotace a jeho dopady na hospodářskou soutěž. Chceme, aby se iniciativy v tomto směru chopily členské státy, protože jinak to budeme muset udělat my v Bruselu na základě stížností.
Naším cílem je poskytovat členským státům více možností rozvíjet veřejnoprávní vysílání, pokud budou dodržována ustanovení Smlouvy o hospodářské soutěži. Veřejnoprávní vysílání by mělo být nadále inovováno, mělo by vzdělávat a samozřejmě poskytovat zábavu. S těmito cíli Komise souhlasí.
Je na členských státech, aby se rozhodly, jak financovat veřejnoprávní vysílání. To je v Amsterodamském protokolu jasně uvedeno. Veřejnoprávní stanice budou moci s novými projekty svobodně experimentovat. Návrh sdělení jasně stanoví, že na pilotní projekty se povinnost projít zmíněnými testy nevztahuje. Vždy jsme uznávali možnost poskytovat finance pro účely služby veřejnosti, což zahrnuje širokou škálu pestrých a vyvážených pořadů vysílaných veřejnoprávními stanicemi. Tak tomu bude nadále i v budoucnu.
Komise také chce zaručit směs veřejného a soukromého. Komise usiluje o podporu veřejnoprávních stanic, aby tyto stanice mohly využívat výhod nových technologií a mohly uspokojovat společenské, demokratické a kulturní potřeby společnosti.
Amsterodamský test umožňuje členským státům poskytovat financování pro nové mediální služby poskytované veřejnoprávními stanicemi. Chrání schopnost držet krok se změnami v našem rychle se měnícím mediálním prostředí. Současně je také ve veřejném zájmu zachovat pobídky pro soukromé provozovatele. Inovace veřejných i soukromých stanic je důležitá pro splnění lisabonských cílů a je samozřejmé, že veřejnoprávní stanice budou mít i v budoucnu svobodnou možnost spustit jakoukoli novou službu na komerční bázi bez předchozího vyhodnocení.
Chci vás ujistit, že bereme tuto konzultaci velmi vážně. Text zrevidujeme a vezmeme v úvahu legitimní připomínky. Požádám naše služby, aby při přezkoumávání návrhu sdělení vzaly v úvahu návrhy Parlamentu i členských států.
Dalším bodem programu je zpráva pana Beldera předložená jménem Výboru pro mezinárodní trh o obchodních a hospodářských vztazích s oblastí západního Balkánu.
zpravodaj. - (NL) Pane předsedající, chtěl bych využít této příležitosti a předložit svou zprávu o obchodních a hospodářských vztazích s oblastí západního Balkánu.
Není bez důvodu, že jsem tuto zprávu zahájil zopakováním evropských perspektiv těchto zemí. Unie nemůže dál věrně opakovat dřívější sliby, jako ty, které země západního Balkánu dostaly na zasedání Evropské rady v Soluni v roce 2003, že by se měly připojit k Evropské unii. Ne, země západního Balkánu by měly dostat spíše hmatatelná opatření a na míru přizpůsobené postupy přistoupení než téměř dokonalé fráze.
Můžete se ptát, proč jsou pro mě vyhlídky na přistoupení těchto zemí tak důležité. Především jsem pevně přesvědčen, že Unie tu má čestný dluh, který by měla vrátit. Připomíná mi to rozpravu o Srebrenici, která se doufejme bude ve sněmovně konat ve středu večer. Navíc má tento region pro Evropu obrovský strategický význam. Ve zprávě uvádím tyto konkrétní návrhy: Argumentuji ve prospěch další konsolidace Středoevropské zóny volného obchodu (CEFTA). Jde o významný nástroj pro zvýšení regionální integrace v této oblasti, který bude představovat významnou přípravu, pokud se budou tyto země chtít začlenit na evropský trh a ve třech etapách vstoupit do Unie. Evropská unie by měla zmobilizovat předvstupní fondy a podpořit v těchto zemích reformní procesy. Důležitou roli mohou sehrát také členské státy, když zaměstnancům místních orgánů poskytnou specifické proškolení. Dá to těmto zemím oficiálnější schopnost formulovat své vlastní ambiciózní projekty, které budou způsobilé pro získání dotací z fondu EU.
Pane předsedající, když jsem začal na tomto dokumentu pracovat, jako první jsem navštívil ministerstvo pro hospodářské záležitosti ve své zemi, v Haagu, kde jsem si s radostí vyslechl, že nizozemská vláda přijala přístup mezivládního jednání. Je to něco, co jsem ve své zprávě popsal jako příklad hodný následování, ne proto, že je to nizozemský přístup, ale protože je pro tyto účely jako stvořený a splňuje volání samotných zemí západního Balkánu, aby aktivně a vhodně podporovaly přístupový proces.
Chtěl bych se zmínit o jedné konkrétní věci ze své zprávy, a tou je energetická spolupráce se zeměmi západního Balkánu, což je podle mého velmi aktuální téma. Tato oblast by kvůli svému strategickému umístění mohla velmi dobře sehrát významnou roli v přechodu od surové ropy na zemní plyn. Unie by se měla snažit přijmout vnější energetickou politiku. Jsem také členem Výboru pro zahraniční věci. Před řadou let jsme přijali kvalitní zprávu za účelem přijetí evropské vnější politiky v oblasti energetiky. A teď se podívejte na současnou situaci, podporující výzvu Evropského parlamentu vůči Komisi a Radě. Brusel by určitě neměl nechávat své vlastní členské státy v zimě, ať už doslova nebo jinak.
Na závěr bych chtěl říct, že jako bývalý novinář jsem Balkán mnohokrát navštívil. V důsledku toho cítím k tomuto regionu silný vztah a mám pro něj velké pochopení. V souvislosti s psaním své zprávy jsem využil svůj rozpočet na cestování pro studijní cesty; společně s Výborem pro zahraniční záležitosti, především jeho zaměstnancem Robertem Bendinim a zaměstnancem mé kanceláře Dickem Janem Diepenbroekem jsme podnikli cenné cesty do Srbska a Kosova a příští týden doufám pojedeme do Albánie. Krátce řečeno, zprávu jsem sice dokončil, ale práce ještě zdaleka u konce není, ne pro mě a ne pro evropské orgány. Chtěl bych tento region opravdu Bruselu přiblížit a skutečně ukázat, že se svou obětavostí a aktivní podporou máme veškeré právo požadovat, aby se reformnímu procesu a přistoupení dostalo pomoci, a to by mělo být také zjevné. Na této zprávě jsem pracoval skutečně s radostí a doufám, že po ní budou následovat samostatné zprávy věnované jednotlivým západobalkánským zemím.
členka Komise. - Pane předsedající, dovolte mi především pogratulovat panu Belderovi k jeho vynikající zprávě. Vaše zpráva přichází v době, kdy se západní Balkán stále více přibližuje EU, a podává vyčerpávající přehled záležitostí, o které jde v hospodářských a obchodních vztazích mezi EU a oblastí západního Balkánu. Dovolte mi zaměřit se na několik bodů z vaší zprávy.
Západní Balkán jako region je pro EU klíčovým a hodnotným partnerem. Poslední sdělení Komise o západním Balkánu z března 2009 opakuje silný závazek EU vůči evropské perspektivě regionu a kromě jiného potvrzuje význam dohody o středoevropské zóně volného obchodu pro hospodářský rozvoj regionu. Komise souhlasí se zpravodajem, že perspektiva členství v EU může fungovat jako katalyzátor udržitelného hospodářského rozvoje a zajištění míru a stability v regionu. Komise také souhlasí s tím, že při hodnocení připravenosti zemí regionu na vstup do EU má největší význam jednotlivé naplnění kodaňských kritérií. EU je pro západní Balkán hlavním obchodním partnerem. Hlubší hospodářské vazby mezi EU a regionem jsou proto pro hospodářský růst regionu zcela zásadní.
Jak ve své zprávě správně uvádíte, liberalizace a integrace trhu je základem pro proces stabilizace a přidružení a EU uskutečňovala tento cíl se zeměmi západního Balkánu na třech úrovních.
Za prvé EU poskytla na bilaterální úrovni od roku 2000 zemím západního Balkánu obchodní preference, aby se usnadnil přístup jejich vývozu na trhy v EU. Komise vyjednala dohody o volném ochodu jako součást dohod o stabilizaci a přidružení s cílem vytvořit podmínky pro politické a ekonomické reformy a základy pro integraci zemí západního Balkánu do EU, například cestou sbližování s acquis.
Za druhé působila Evropská komise na regionální úrovni jako facilitátor při jednáních o středoevropské zóně volného obchodu (CEFTA) a rozhodla se poskytnout finanční a technickou pomoc sekretariátu CEFTA a jednotlivým stranám, aby mohly dohodu zrealizovat. Evropská komise současně vysoce hodnotí to, že dle dohody má region vlastní odpovědnost, a uznává, že CEFTA je rozhodující pro hlubší regionální ekonomickou integritu a pro přípravu půdy pro případnou plnou účast zemí západního Balkánu na jednotném trhu EU. CEFTA navíc vytvořila na regionální a bilaterální úrovni veškeré potřebné struktury pro diskusi o otázkách spojených s trhem. To je nezbytné pro usnadnění a prohloubení regionální spolupráce a pro dobré sousedské vztahy. Evropská komise bude dál monitorovat uplatňování CEFTA a bude dál podávat každoroční zprávy o procesu přistoupení a předvstupním procesu.
Za třetí, Komise na mnohostranné úrovni podpořila přístup zemí regionu do Světové obchodní organizace, neboť je to absolutně základní krok pro efektivní účast v globalizované ekonomice. EU zmobilizovala veškeré politické nástroje na podporu zemí západního Balkánu v jejich snahách o reformy a regionální spolupráci. Nástroj pro předvstupní pomoc je důležitý pro vyřešení potřeb dlouhodobého rozvoje regionu. Celkové finanční zdroje současného finančního rámce na období 2007-2013 činí 11,5 miliard EUR. V neposlední řadě zahájila Evropská komise dialogy se všemi dotyčnými zeměmi v regionu, aby společně vytvořily plány na odstranění vízového režimu.
S ohledem na to, co bylo řečeno, mi dovolte, abych vás ujistila, že Komise podniká veškeré nutné kroky ke zlepšení obchodních vztahů a k co největšímu sblížení hospodářství oblasti západního Balkánu s EU. Na závěr chci poblahopřát ještě jednou zpravodaji za tuto kvalitní zprávu a s potěšením oznámit, že Komise sdílí její obecný přístup.
písemně. - (RO) Chtěl bych vyjádřit podporu a uznání zprávě pana Beldera, neboť doporučuje specifická ekonomická opatření zacílená na evropskou perspektivu obyvatel západního Balkánu. Rád bych upozornil na tři aspekty:
1. Musíme realisticky uznat, že Srbsko je klíčovým hráčem úspěchu procesu stabilizace a přidružení a EU musí vyvíjet neustálou snahu na získání důvěry a dlouhodobého přátelství srbského lidu.
2. V budoucnosti by se již neměly dovolovat etnické separatistické tendence a jednostranná vyhlášení nezávislosti, jako se to stalo v Kosovu, jižní Osetii, Abcházii, Podněstří, na severním Kypru atd. Princip státní územní integrity je svatý a musí se v budoucnu dodržovat.
3. Současně musíme dát silnou podporu dodržování evropských norem týkajících se práv osob patřících k národnostním menšinám v zemích západního Balkánu, včetně práv rumunsky hovořících komunit ve Valea Timocului, Vojvodině, Istrii a bývalé jugoslávské republice Makedonie. Tato práva se musí dodržovat a musí se přitom vyloučit jakékoliv tendence směrem k územní autonomii na etnických základech a k nárokům na etnická kolektivní práva, které již ukázaly svůj potenciál pro konflikty a vyprovokování krvavých válek.
Dalším bodem je zpráva paní McGuinessové předložená jménem Výboru pro zemědělství a rozvoj venkova o společné zemědělské politice a potravinovém zabezpečení světa.
zpravodajka. - Pane předsedající, když jsem začala pracovat na této zprávě, stála otázka potravinového zabezpečení světa v politickém programu vysoko a pak do určité míry klesla níž. Je to ale bezpochyby otázka, která má význam, protože na světě stále více než miliarda lidí trpí hladem nebo podvýživou. Každý den zemře třicet tisíc dětí z důvodu hladu a nemocí spojených s chudobou. Jsou to strašlivé statistiky a otázka toho, jak vyrobit dostatek potravin a jak je zpřístupnit lidem, je klíčová.
Chtěla bych poděkovat Komisi za spolupráci při přípravě návrhu této zprávy a také mnoha parlamentním výborům, zejména Výboru pro rozvoj, které se výrazně zapojily do jeho přípravy.
Ve čtyřech minutách nelze vystihnout, co zpráva obsahuje, ale dovolte mi zdůraznit některé otázky, o kterých se domnívám, že jsou důležité. Za prvé to, že jsem dala společnou hospodářskou politiku a potravinové zabezpečení světa pod jedno záhlaví, napovídá, že staré praktiky kritizování společné zemědělské politiky, na kterou svedeme všechny problémy rozvojového světa, se změnily a že jsme si nyní vědomi toho, že společná zemědělská politika zajišťuje potraviny pro evropské občany a že jako vzor může poskytovat ponaučení o tom, co musíme udělat v rozvojovém světě, pokud jde o zajištění potravin
Je naprosto jasné, že jsme zemědělskému rozvoji umožnili, aby za poslední dekádu v politickém a rozvojovém programu ztratil na naléhavosti. Byla to doba, kdy bylo mnoho peněz z naší rozvojové pomoci použito ke stimulaci zemědělství a do projektů věnovaných výrobě potravin. Dnes to neplatí, ačkoliv si myslím, že se od té doby, co ceny potravin prudce vzrostly, začínáme opět zaměřovat na zemědělství, a to jak v EU, tak v celosvětovém měřítku.
Znamená to umožnit zemím, které mají zdroje na pěstování plodin, aby je pěstovaly, pomáhat jim a jejich malým zemědělským firmám vyrábět potraviny pro pokrytí místní spotřeby. Znamená to nejen zajištění základních surovin pro potravinářskou výrobu, jako jsou semena a hnojiva, ale také know-how, poradenské služby, pomoc farmářským rodinám v rozvojovém světě, aby se zde pokryly potřeby vlastní výrobou.
To lze učinit. Máme příklady Malawi a jiných států, kterým se podařilo přejít od ohromného hladomoru k výrobě potravin. Je k tomu zapotřebí politická iniciativa. Vyžaduje to také, aby Evropská unie vzhledem ke své angažovanosti v rozvojovém světě vyzývala země, aby se věnovaly svému zemědělství a začaly ve svých vlastních zemích podporovat výrobu potravin.
Otázka nabídky a poptávky je velice citlivá, protože počet obyvatel stále roste - do roku 2050 vzroste o 40 % -, takže se těmto otázkám budeme muset věnovat. Velikým problémem je očividně otázka konkurence - čehož jsme byli svědky - mezi výrobou potravin, výrobou krmiv a palivy. Domnívám se, že se kvůli tomu musíme zaměřit na výzkum a vývoj.
Domnívám se, že otázce výzkumu a vývoje jsme se dostatečně nevěnovali. V Evropě jsme směřovali k výrobě menšího množství potravin, a proto jsme se možná nevěnovali potřebě posoudit efektivnost zemědělské výroby a nutnosti většího objemu výroby v budoucnu.
Jedním z hlavních sdělení je, že skutečně chci za krátkou dobu, kterou mám, vysvětlit, že zemědělci po celém světě budou vyrábět potraviny, pokud z toho budou moci mít příjem, takže musíme vyvíjet nátlak na politiky, aby toto umožnili, aby připravili politické programy, které umožní zemědělcům stabilní příjmy. Jak to udělat? Zajištěním stabilních cen a tím, že se budeme věnovat nákladům na výrobu potravin. Dokud nebudou mít zemědělci stimul příjmu, stáhnou se.
Vyslovuji varování. Už více než rok mluvíme o vysokých cenách komodit. Dnes máme například na skladě přebytky obilí a není pro ně odbytiště. Zemědělci nevyrobí v příští sezóně tolik a to by mohlo dlouhodobě zhoršit problém potravinového zabezpečení světa.
Zpráva se věnuje mnoha otázkám. Doufám, že ji kolegové podpoří a děkuji mnoha lidem, kteří jí věnovali velký zájem.
členka Komise. - Paní předsedající, Komise vítá zprávu, kterou připravila paní McGuinnessová, i náruživou debatu, která probíhala v různých výborech Evropského parlamentu a týkala se všeho, co obklopuje toto nesmírně aktuální téma, sahající od obchodu s biopalivy po sledování cen, investiční politiku, finanční krizi, změnu klimatu a používání vody v zemědělství.
Komise se podílí na rozsáhlé analýze příčin potravinové krize, která v první polovině roku 2008 postihla mnoho rozvojových zemí. Komise bude dál analyzovat souvislost mezi cenami potravin a cenami energií. Otázka kauzality je nesmírně složitá, neboť vyžaduje souhru řady faktorů nabídky a poptávky. Ceny energií jsou jedním z těchto faktorů, ale takovým, který má přímý i nepřímý dopad. Téma biopaliv bylo podrobně diskutováno během mnoha zasedání Parlamentu. Existuje značný rozdíl mezi politikou EU a USA, pokud jde o rozsah, v jakém se produkce obilovin mění na biopaliva. Politika EU zaměřená na biopaliva nesnižuje dostupnost potravin, neboť množství použitých surovin je celkově velmi malé.
I když se EU víc přiblíží ke svému 10% cíli, dopad na ceny potravin bude omezený, zejména ze dvou důvodů: za prvé bude více a více biopaliv pocházet z nepotravinových surovin nebo budou vyráběna ze zbytků nebo odpadu. Za druhé se zlepší účinnost technik na výrobu biopaliv a lze také očekávat, že dál porostou průměrné výnosy.
Udržitelná politika EU týkající se biopaliv je obecně zaměřená na podporu chudých. Zajistí další možnosti pro dvě třetiny chudých obyvatel světa, kteří žijí ve venkovských oblastech a závisejí na prosperitě zemědělského odvětví. Ne všechny skupiny však získají stejný rozsah výhod. Komise je odhodlaná zblízka sledovat účinky na zajištění potravin a jejich ceny.
EU již přijala kroky k řešení potravinového zabezpečení světa, když přizpůsobila společnou zemědělskou politiku změnám na trhu i celosvětové situaci. Kontrola stavu SZP, která byla nedávno schválena, povede k její modernizaci, zjednodušení a zefektivnění a zbaví zemědělce omezení, aby mohli lépe reagovat na signály trhu a čelit novým výzvám.
Dohoda a kontrole stavu SZP ruší orné vyňaté půdy, zvyšuje kvóty mléka, které budou postupně do roku 2015 zrušeny, a mění tržní intervenci v opravdovou záchrannou síť.
Je nutné se věnovat i novým výzvám, jako je změna klimatu, vodní hospodářství, obnovitelná energie a biologická rozmanitost, které budou mít dopad na rozvojové země.
Společná zemědělská politika nezůstane po roce 2013 statická a po neformální schůzce ministrů zemědělství v září v Annecy již byly zahájeny předběžné debaty. Budoucí SZP je nutné vnímat v kontextu širší vize, jejíž nedílnou součástí bude trvalý rozvoj, konkurenceschopnost a celosvětová potravinová rovnováha.
Díky nejrůznějším důležitým událostem se potravinové zabezpečení světa dostalo na významné místo v mezinárodní agendě. Mezinárodní vnímání jasně chápe a uznává, že je nutné vyhradit rozvoji zemědělství a venkova důležité místo v politických programech na vnitrostátní, regionální a možná i kontinentální úrovni. O zemědělství a zajištění potravin jsme například podrobně diskutovali na říjnovém zasedání kolegia komisařů s představiteli Africké unie a tuto debatu hodláme v průběhu tohoto roku zintenzivnit.
V neposlední řadě se musí Komise řídit stanoviskem představitelů G8 k potravinovému zabezpečení světa. Evropská komise měla již v období před tím, než Rada přijala 16. prosince potravinový nástroj, plodnou debatu s pracovní skupinou OSN na nejvyšší úrovni
Evropská komise se těší, až bude zaveden komplexní rámec opatření. Komise je přesvědčená, že globální partnerství v otázce zemědělství a zajištění potravin, které se postupně krystalizuje, bude mít klíčovou úlohu v uplatňování jednotlivých doporučení obsažených v této zprávě, včetně způsobu podpory drobných rolníků a volby typu obchodní politiky, kterou by bylo vhodné přijmout, aby se přispělo k zajištění potravin, především pro nejzranitelnější komunity.
Zjevně by se mělo upustit od vývozních omezení a zákazů a cestou kupředu je spíše liberalizace trhu. Součástí řešení zajištění potravin jsou intenzivnější obchodní toky.
Komise doufá, že odvážný krok, který učinily evropské orgány, když uvolnily jednu miliardu eur, jež doplní jiné finanční nástroje, které byly vyčleněny na krátkodobé a střednědobé až dlouhodobé řešení potravinové krize, budou následovat i další sponzoři.
Madridská konference o zajištění potravin pro všechny, která se koná 26. a 27. ledna, je určitě nesmírně důležitou událostí, která posune debatu na další úroveň a pokusí se určit zásadní priority řešení hladu ve světě.
Evropská komise bude dál hrát proaktivní roli v přispívání k potravinovému zabezpečení světa a zpráva paní McGuinessové byla nepochybně dobrou analýzou některých možných cest, které by měla EK a širší mezinárodní společenství zvážit.
písemně. - (FR) Kroky, které Parlament přijal jako reakci na nepokoje vyvolané cenou potravin, umožnily uvolnit 1 miliardu eur na boj proti potravinové krizi. Kromě těchto nouzových opatření chci zdůraznit potřebu dlouhodobé mezinárodní strategie, jež se opírá o místní a tradiční zemědělství a je přizpůsobená potřebám obyvatel a územnímu potenciálu.
Zvyšování počtu obyvatel, globální oteplování, nekontrolovaná výroba biopaliv a agresivní spekulace jsou totiž všechno faktory zvyšující napětí na zemědělských trzích. Tyto jevy ukazují, že krize nebude přechodná a že bude nutné přehodnotit veřejné politiky jako celek, aby se zlepšily výrobní metody a regulace mezinárodních trhů.
Domnívám se, že společná zemědělská politika by se po odstranění svých výstřelků a nedokonalostí mohla stát příkladem účinné, spravedlivé a odpovědné politiky, reagující na potravinovou výzvu, ve které se snoubí ekonomický, sociální a ekologický přístup. Měla by také napomoci rozvojovým zemím tím, že se s nimi podělí o evropské techniky, znalosti a zkušenosti. Evropa však musí především pracovat na reformě pravidel mezinárodního obchodu, aby neodporovala právům zemí podporovat své zemědělství a mohla zaručit jejich zajištění potravinami.
zpravodajka. - (EL) Mezinárodní a regionální dohody se doposud ukázaly neschopné znormalizovat nabídku na trhu a obchodní činnost a zajistit transparentní a stabilní ceny zemědělských výrobků.
Regulace zemědělských trhů by měla vycházet z dlouhodobé strategie účinných opatření a z organizování a informování producentů o stavu a vyhlídkách trhu.
Základním principem takovéto politiky je zavést příjmy z programů záchranných sítí proti riziku a krizi plynoucí jak z nepříznivých přírodních jevů, tak z narušení trhu a nezvykle dlouhého a všeobecného poklesu cen.
evropské a mezinárodní systémy monitorování výroby a trhu a systém včasného varování pro zjišťování tendencí trhu;
evropský systém monitorování trhu a zaznamenávání změn cen zemědělských výrobků a surovin, který by mělo být možné kombinovat s podobným mezinárodním systémem pod záštitou Organizace pro výživu a zemědělství.
Bylo by také dobré, kdyby budoucí dohoda vzešlá z jednání z Dohá zahrnovala případy nouze, během nichž by bylo možné poskytovat potravinovou pomoc, protože dosavadní předpisy nejsou závazné.
písemně. - (RO) Závěry zprávy paní McGuinessové o potravinovém zabezpečení světa jsou dnes zřetelné i v Rumunsku. Čelíme nárůstu cen všech základních potravinových výrobků, což je důsledek devalvace národní měny, nárůstu cen surovin a půjček, které si nabraly zpracovatelské firmy.
Navíc jsme v důsledku globálního oteplování svědky neustále častějších případů, kdy je úroda zničena přírodní pohromou. Zemědělci z nových členských států jsou totiž v těchto situacích nejvíc znevýhodnění, protože výše dotací, které dostávají, jsou menší než v ostatních členských státech.
Proto jsem na základě navrhovaných pozměňovacích návrhů vyzval Komisi, aby provedla analýzu možnosti vytvoření určitých intervenčních mechanismů na úrovni Společenství, nezávisle na jakékoliv specifické pomoci určené pro zajištění úrody, pro prevenci a boj s účinky globálního oteplování.
Normy Komise uložené výrobcům potravin jsou přísné, a proto jsou ceny potravin v EU vysoké. Jsem však pevně přesvědčen, že zemědělství může působit jako motor pro oživení evropského hospodářství, které postihla globální krize, a rozvoj obnovitelných energetických zdrojů může mít pozitivní dopad na agropotravinářské odvětví.
Pokud přijmeme nutná preventivní opatření, můžeme dosáhnout růstu výroby biopaliv, aniž bychom ohrozili životní prostředí nebo celosvětově potřebné potravinové zásoby.
písemně. - (FR) Tato zpráva o společné zemědělské politice a potravinovém zabezpečení světa nám nabídla vynikající možnost zamyslet se nad tím, jak můžeme zajistit, aby se evropské zemědělství plně podílelo na dosažení potravinové rovnováhy na světě. I když potřeba potravin ve světě neustále stoupá, podíl rozvojové pomoci určené pro zemědělství naopak od 80. let neustále klesá. Proto jsem Výboru pro zemědělství a rozvoj venkova podala řadu pozměňovacích návrhů, jejich cílem je, aby byla tato zpráva ambicióznější, a především jsem chtěla navrhnout, aby Evropská komise přijala globální strategii o otázkách zajištění potravin, jež umožní větší soudržnost mezi všemi politikami Společenství.
Sice se raduji, že tento text zdůrazňuje základní úlohu společné zemědělské politiky pro dosažení cíle zajištění potravin, ale lituji, že zpravodajka obhajuje větší sbližování zemědělské politiky s trhem a obviňuje iniciativy na ochranu životního prostředí, že jsou odpovědné za omezování zemědělské výroby v Evropě. Toto tvrzení je v mých očích naprosto mylné a naopak považuji za nutné chopit se problematiky změny klimatu a rozvinout nové modely, jejichž cílem je vyrábět více a lépe.
písemně. - (FR) Evropská unie dnes musí urgentně posílit zdravotní bezpečnost a odpovědět na hlavní výzvy. Zemědělství bude především muset během 30 let zdvojnásobit svou produkci, protože počet obyvatel na světě dosáhne do roku 2050 celkem 9 miliard. Jenže 860 milionů lidí stále trpí hlady. Tento rozvoj musí být trvale udržitelný a musí se především spoléhat na místní zemědělství.
Obrovské kolísání světových cen potravin i kvalitní řízení světových zásob představují další výzvu. Abychom zajistili evropským zemědělcům spravedlivé příjmy, podporuji myšlenku pojistek, které by lépe chránily zemědělce před výkyvy cen, stejně jako iniciativu na vytvoření celosvětového systému soupisu potravinových zásob.
A konečně vzhledem k nárůstu obchodování se zvířaty a rostlinami má EU povinnost vytvořit účinnou strategii pro předcházení jakékoliv zdravotní krizi v Evropě. Tato strategie musí být založena na prevenci, vysledovatelnosti a reaktivitě. Nedávné rozhodnutí Rady ministrů posílit a sladit předpisy týkající se kontroly dovozu bude v tomto ohledu znamenat lepší záruku kvality potravinových výrobků pro naše občany.
Zemědělství hraje více než kdy jindy ústřední roli v oblasti růstu a rozvoje. Proto ho musíme za každou cenu chránit!
Světová potravinová krize, způsobená neustálým zvyšováním cen kukuřice, pšenice a energií, růstem počtu obyvatel a změnou klimatu, vyvolala řadu nepokojů a protestů, které by mohly, pokud nebudou v blízké budoucnosti vyřešené, destabilizovat země a regiony po celém světě. Alarmující je propast mezi tempem růstu počtu obyvatel, který by měl do roku 2050 dosáhnout více než 9 miliard, a snižováním zásob potravin po celém světě. Takováto situace povede velmi pravděpodobně k tomu, že konflikty kvůli ropě nahradí konflikty kvůli pitné vodě a potravinám nebo boj za přežití. Evropská unie je v současnosti hlavním sponzorem humanitární pomoci, ale zásoby potravin se ztenčují a rozvojové země především v Africe potřebují větší podporu na pomoc v boji proti chudobě a neustálému hladu. Omezení závislosti zemědělství na zdrojích fosilní energie, používání organických přípravků, udržení úrodných půd a přizpůsobení společné zemědělské politiky situacím potravinové krize jsou některé z klíčových věcí, které musíme vzít v úvahu, abychom se z této slepé uličky dostali.
Nejdůležitější otázkou, která v roce 2009 stojí před evropským zemědělským odvětvím, je, jak postihne celosvětová hospodářská krize podmínky výroby a spotřeby zemědělských výrobků. Tato otázka bude hlavním tématem Druhé maďarské zemědělské akademie, kterou organizuji společně se státním tajemníkem Zoltánem Gőgösem z maďarského ministerstva zemědělství a rozvoje venkova 17. dubna 2009 ve městě Pápa. Cena kukuřice se od roku 2006 na mezinárodních trzích ztrojnásobila a cena pšenice se zvýšila o 180 %, zatímco ceny potravin stouply celkově o 83 %. Do roku 2050 se počet obyvatel na Zemi zvýší na 9 miliard a abychom zajistili jejich potřeby, budeme muset zdvojnásobit úroveň zemědělské výroby; dny levných potravin jsou tedy sečteny. Proto je nesmírně důležité v Evropské unii zachovat a tam, kde je to možné, i zvýšit kapacitu zemědělské výroby. Je nepřijatelné, aby se zemědělská výroba jako výsledek odvětvových reforem SZP v Evropské unii snížila. Dobrým příkladem je reforma v odvětví cukru, která vedla, tomu, že tento průmysl v Maďarsku vymizel a v rámci politiky reformy vinařství byly rozdány dotace na vyhrabání vinic. Oddělení přímých zemědělských fondů od výroby jde rovněž stejným směrem.
Musíme najít vhodnou rovnováhu mezi potravinářskou výrobou a výrobou biopaliv a ta nesmí ohrožovat potravinové ohrožení světa. Bioetanolový program Spojených států v roce 2008 výrazně přispěl k nárůstu cen potravin; na základě těchto zkušeností musí Evropská unie své předchozí závazky týkající se podílu biopaliv znovu zvážit. A konečně nabádám k rychlé akci na úrovni EU proti vytváření monopolů mezi maloobchodníky s potravinami, abychom ochránili výrobce.
písemně. - (RO) Nárůst cen energií, nepříznivé meteorologické jevy a nárůst poptávky po energiích v důsledků růstu počtu obyvatel způsobily nárůst cen potravin. Žádám Komisi, aby přezkoumala vztah mezi vysokými cenami potravin a růstem cen energií, především u používaných paliv.
Odvětví zemědělství potřebuje zlepšení energetické účinnosti. Nárůst podílu plodin pro biopaliva a využívání obnovitelných energií má pozitivní dopad na zemědělsko-potravinářské odvětví, které bylo postiženo vysokými cenami hnojiv a pesticidů, stejně jako nárůstem nákladů na zpracování a dopravu. Žádám Komisi, aby úzce monitorovala účinky nárůstu výroby biopaliv v Evropské unii a ve třetích zemích, pokud jde o využití půdy, ceny potravin a přístup k potravinám.
Pobídky podpory udržitelné výroby energetických plodin by neměly ohrozit výrobu potravin. Domnívám se, že je nutné provádět výzkum v oblasti zemědělství, aby se oživila zemědělská výroba. Vyzývám také členské státy, aby plně využily možnosti, které jim v tomto ohledu nabízí sedmý rámcový program pro výzkum, technický rozvoj a demonstrace, a aby přijaly opatření na zlepšení zemědělské výroby udržitelným a energeticky účinným způsobem.
Dalším bodem je zpráva paní Gottardiové předložená jménem Hospodářského a měnového výboru o veřejných financích v HMU - 2007 a 2008.
Pane předsedající, paní komisařko, dámy a pánové, přesně před rokem jsme přijali rozhodnutí spojit zprávy o veřejných financích na rok 2007 a 2008. Byly k tomu přinejmenším dva důvody: pokusit se urychlit proces a zohlednit známky změny, které se objevily. Neznali jsme v té době ještě plný rozsah změn, ale bylo již zřejmé, že analýzou dvou let společně bychom měli získat komplexnější a přesnější hodnocení. A měli jsme pravdu! Zpráva, o které budeme zítra hlasovat, byla bez přestání aktualizovaná.
Vztah mezi veřejnými financemi a finanční a hospodářskou krizí je očividný. Stačí se zamyslet, kam jdou zdroje určené pro záchranu bank a velkých podniků, popřemýšlet nad podporou výroby, s ohledem na volání především malých a středních podniků a na ochranu občanů před negativními dopady recese. Všechna tato opatření, která jsou v centru pozornosti evropských orgánů a jednotlivých členských států, by však neměla rozložit nebo oslabit naše perspektivy a závazek vůči budoucím generacím.
Zpráva se týká nejméně dvou rovin: jedna je obecná, stabilní a platná ve všech situacích, druhá je bezodkladnou odpovědí na současnou krizi. Princip zůstává netknutý, dokonce posílený, tedy že kvalitní udržitelné veřejné finance jsou nezbytné nejen pro jednotlivé země, ale také pro solidaritu hospodářství a evropského sociálního modelu. Pokud jde o příjmy, je nutné přijmout kroky k rozšíření daňového základu, aniž by se však oslabil princip progresivního zdanění, a je nutné omezit daňový tlak na práci, především u průměrných a nízkých platů a důchodů. Pokud jde o výdaje, je nutné provést hodnocení kontextu, požadavků, složení obyvatelstva, s patřičným zvážením politik pro rovné zacházení s ženami a muži a demografických změn. Spíše než zavádět bez rozmyslu omezení bychom se měli zaměřit na reorganizaci výdajů, tím, že přerozdělíme rozpočtové položky a zmodernizujeme veřejnou správu.
Účelným postupem je sestavování rozpočtu s ohledem na rovné postavení mužů a žen, což je metoda, kterou po určitou dobu Evropský parlament podporoval, i když zatím zdaleka není normou. Zlepšuje transparentnost a porovnatelnost, je pro občany srozumitelnější, a proto vytváří důvěru a smysl pro odpovědnost.
Dnešní bezprecedentní nestabilita volá po rozhodné akci. Pokud se intervence veřejného sektoru staly opět důležité a zásadní, nesmíme se znovu dopustit stejných omylů - to by bylo ještě více neomluvitelné. Místo toho musíme krizi směrovat k novému modelu rozvoje, který je opravdu udržitelný, jak environmentálně, tak sociálně.
Když mluvíme o evropské koordinaci, měli bychom uvažovat nad vlastním anticyklickým řízením, společně vedeným stejným směrem, které urychlí boj proti daňovým únikům a rájům a spojí národní plány dohromady. V případě zásahů na podporu podnikání musíme zhodnotit dopad na hospodářskou soutěž, rovné podmínky a fungování vnitřního trhu a zajistit dohled, odpovědnost, omezení a následné chování. Revize Paktu stability a růstu umožní kontrolovanou flexibilitu, která se musí využívat opatrně a s prozíravostí.
Ve strategických, předem stanovených odvětvích je nutné znovu spustit makroekonomické politiky a společné investice, za použití nástrojů, jako jsou eurobondy, a přitom stále pozorně sledovat místní a regionální úroveň a plány regionální stability. Zpráva získala široký konsensus v rámci Hospodářského a měnového výboru a také většina politických skupin sdílí jeho vizi. Skutečně doufám, že jde o předzvěst dobrého výsledku při zítřejším hlasování.
členka Komise. - Pane předsedající, Komise vítá zprávu paní Gottardiové, jejíž podstata se shoduje se dvěma dřívějšími zprávami Komise o veřejných financích v HMU zveřejněnými v červnu 2007 a 2008. Komise také souhlasí se třemi nejnovějšími úpravami, které zpravodajka předložila 7. ledna.
Zpráva Evropského parlamentu potvrzuje, že revidovaný Pakt stability a růstu doposud fungoval, jak měl. Mnohé členské státy především vyvinuly značné úsilí, aby s ohledem pakt splnily své povinnosti. Od provedení reformy Paktu stability a růstu byla uplatněna opravná i preventivní část, plně v souladu s ustanoveními reformního paktu a v jeho prosazování se neobjevila žádná shovívavost.
Zpráva však zdůrazňuje i velmi negativní ekonomické vyhlídky pro EU a eurozónu pro rok 2009. Růst se značně zpomalil, tento rok přechází do vyložené recese. Celkové ekonomické vyhlídky na rok 2010 jsou také pesimistické, takže Komise souhlasí s Evropským parlamentem, že je nyní nezbytné podpořit poptávku využitím diskrečních opatření daňové politiky.
Daňová politika se však musí zachovat na udržitelné úrovni, očekávat lze uspořádané řešení krize. Komise v tomto ohledu sdílí obavy Parlamentu, pokud jde o dlouhodobou udržitelnost veřejných financí, a dál klade důraz na jejich zhodnocení.
Další zprávu o dlouhodobé stabilitě veřejných financí v Evropské unii vydá Komise na podzim 2009. Komise také sdílí názor Evropského parlamentu, že je nutné přesměrovat veřejné výdaje, aby se zlepšila kvalita veřejných výdajů ve shodě s Lisabonskou strategií. Taková politická orientace je rozhodně součástí společných politických zásad, které přijala Evropská rada. Komise dál pracuje na systematičtějším hodnocení kvality rozvoje veřejných financí včetně sestavování rozpočtu na základě výkonnosti.
písemně. - (RO) Dvanáct členských zemí procházelo na jaře 2006 postupem při nadměrném schodku. V důsledku zavedení doporučení a rozhodnutí Rady v případě zemí s nadměrným deficitem se o dva a půl roku později blíží počet členských zemí procházejících postupem při nadměrném schodku nule. Dosáhlo se toho díky příznivým hospodářským podmínkám v roce 2006 a 2007. V období 2008-2009 čelíme hospodářské krizi, která již v mnoha členských zemích odstartovala hospodářskou recesi, nárůst nezaměstnanosti a bankroty velkého počtu firem, především malých a středních podniků. Plán evropské hospodářské obnovy přináší velké veřejné investice do modernizace dopravní a energetické infrastruktury. Členské státy rozvíjejí programy zacílené na podporu malých a středních podniků, aby mohly pokračovat v podnikání. Za těchto podmínek bude pro členské státy v eurozóně a vlastně pro všechny členské státy obtížné splnit konvergenční kritéria. Domnívám se, že na evropské úrovni je nutné přijmout opatření, která umožní členským státům čelit současným výzvám, jako je stárnutí obyvatelstva, přistěhovalectví, změna klimatu atd. Zemědělství, školství, zdravotnictví a doprava, což jsou klíčová odvětví pro hospodářský rozvoj Unie i pro kvalitu života evropských občanů, musí dostat pomoc z konkrétních veřejných politik.
Provádění, uplatňování a prosazování směrnic 2005/20/ES a 2006/114/ES (krátké přednesení)
Dalším bodem je zpráva paní Weilerové jménem Výboru pro vnitřní trh a ochranu spotřebitelů o provádění, uplatňování a prosazování směrnice 2005/20/ES o nekalých obchodních praktikách vůči spotřebitelům na vnitřním trhu a směrnice 2006/114/ES o klamavé a srovnávací reklamě.
zpravodajka. - (DE) Pane předsedající, paní komisařko, dámy a pánové, než se budu věnovat své zprávě, chtěla bych ještě jednou říct, že nejednáme správně, když jsme přijali rozhodnutí diskutovat o zprávách z vlastní iniciativy. Když vidím, jak diskuze pokračují - bez dialogu, bez výměny názorů, bez konfliktů -, nepovažuji to za správnou parlamentní rozpravu a doufám, že to po evropských volbách rychle napravíme.
Nicméně mi dovolte vyjádřit poděkování kolegyním a kolegům, kteří zde nejsou přítomni. Na přípravě této zprávy jsme odvedli pěkný kus práce. Chtěla bych také poděkovat Komisi a sekretariátu výboru.
Během společné debaty ve výboru jsme došli k mnoha novým zjištěním. Výbor pro vnitřní trh a ochranu spotřebitelů dal záměrně diskusi o uplatňování relativně brzy na program, protože lhůta na uplatnění v členských státech byla polovina až konec roku 2007, což do dneška nebylo příliš mnoho času na směrnici, která vyžaduje obrovský a výrazný podíl harmonizace. Některým členským státům se však její provedení nepodařilo. Určitě to má co do činění s komplikovaným postupem, ale je zajímavé, že tři členské státy, kterým se to nepodařilo, patří mezi zakládající členské státy. Nemůžeme se proto domnívat, že jim chybí znalost evropského práva. Tři členské státy dosud směrnici neprovedly, čtyři ji provedly nedostatečně a neadekvátně a tři členské státy obdržely sdělení od Komise, jež mohou potenciálně vést k řízení před Evropským soudním dvorem. Jde o velký počet nedostatečného provedení. Při našich slyšeních jsme zjistili, že dvě země provedly směrnici s velkou mírou odhodlání a kreativity, konkrétně Spojené království a Rakousko. Takže to možné je.
Výhody vnitřního trhu musí být v zájmu členských států. Cílem této směrnice by mělo být vyjasnit práva spotřebitelů a zjednodušit přeshraniční trh, zavést spolehlivé a spravedlivé předpisy a pochopitelně posílit právní jistotu.
Velmi důležitým bodem pro nás jako poslance byla ochrana občanů a spotřebitelů před podvodnými praktikami. Platí to nejen pro spotřebitele, ale i pro malé a střední podniky. Naším cílem, paní komisařko, by možná bylo ve střednědobém horizontu spojit tyto dvě směrnice dohromady, protože velmi mnoho malých podniků je konfrontováno se stejnými nepříjemnostmi na vnitřním trhu jako spotřebitelé. Známe mnoho příkladů, jako je otravná reklama a zavádějící a agresivní obchodní praktiky. Všichni známe podvody s adresáři, což je problém velmi rozšířený po celé Evropě. Víme o podvádění v loteriích a mnoha dalších věcech.
Chci také poděkovat Komisi za to, že důsledně provedla u leteckých společností a reklam na vyzvánění akci "sweep". Doufám, že v této práci bude pokračovat. Očekáváme, že zajistí výraznější propojení s vnitrostátními úřady a to, že nebudou podkopávány černé listiny a pokuty budou skutečně odstrašující - což je pro nás jako pro poslance docela důležitý bod.
Na závěr chci říct, že úspěšné provedení vyžaduje spolupráci mezi členskými státy a mezi poslanci vnitrostátních parlamentů a evropskými poslanci a zcela v souladu s Lisabonskou smlouvou, o níž zde byla řeč, chci také vyzvat poslance vnitrostátních parlamentů, aby lépe kontrolovali své národní vlády. Tyto dvě směrnice by mohly být dobrým startem.
členka Komise. - Pane předsedající, především chci poděkovat zpravodajce paní Weilerové za její zprávu, jejíž obsah Komise pochopitelně pečlivě posoudí, ale chci jí poděkovat i za poznámky k tomuto postupu.
Komise plně souhlasí, že je nyní velice důležité, aby členské státy řádně provedly do vlastních předpisů nové pojmy, které směrnice o nekalých obchodních praktikách zavádí, a aby také vnitrostátní orgány přispěly k jednotnému uplatňování směrnice v celé EU.
Pokud jde o provedení, dva státy mají stále zpoždění: Lucembursko a Španělsko. Komise tyto případy oznámila v červnu loňského roku Soudnímu dvoru.
Komise také spolupráci na provádění koordinovala, aby nedocházelo k nesprávnému provádění. V malém počtu zemí však stále problémy přetrvávají, a to především kvůli jejich neochotě vyhovět plné harmonizaci. V těchto případech nebude Komise otálet se zahájením řízení o porušení povinnosti.
Zpráva se zmiňuje o potřebě chránit proti nekalým obchodním praktikám nejen spotřebitele, ale i malé a střední podniky. Komise v tomto bodu Evropskému parlamentu připomíná, že plně harmonizovaná směrnice o nekalých obchodních praktikách vůči spotřebitelům již jednou představovala velmi ambiciózní návrh, který by býval zkrachoval, kdyby se jeho rozsah rozšířil na nepoctivé konkurenční praktiky mezi podnikatelskými subjekty.
Z konzultací o návrhu a z jednání s Radou vyplynulo, že pro rozšíření rozsahu působnosti směrnice na nepoctivé konkurenční praktiky mezi podnikatelskými subjekty existuje jen malá podpora.
Pokud jde o agresivní praktiky, které byly poprvé na úrovni EU regulovány směrnicí o nekalých obchodních praktikách, bylo usouzeno, že k takovýmto praktikám dochází téměř výhradně ve vztahu ke spotřebiteli. Na zavádějící praktiky mezi podnikatelskými subjekty se již vztahuje směrnice týkající se klamavé a srovnávací reklamy. Takovéto praktiky by měly být dál regulovány jen touto směrnicí.
Pokud jde o posílení právních předpisů na ochranu spotřebitele, Komise bude dál koordinovat opatření v oblasti vymáhání práv prostřednictvím sítě pro spolupráci při ochraně spotřebitele.
Komise v této souvislosti připomíná, že Parlament podporuje akce "sweeps" jako nástroj pro vymáhání práva. Komise má v úmyslu dál tento mechanismus rozvíjet a později v letošním roce plánuje další akci sweep. Na základě požadavku Parlamentu Komise také s potěšením dodává, že chystaná druhá verze hodnotící zprávy o spotřebitelských trzích bude obsahovat data shromážděná během akcí sweeps doposud.
Vzhledem k tomu, že se zpráva zmiňuje o nutnosti informačních kampaní na zvýšení povědomí spotřebitelů o jejich právech, by chtěla Komise poslance informovat o své nejnovější webové stránce "Je to fér?", která například obsahuje vzdělávací materiál o černé listině zakázaných praktik.
Na závěr by Komise chtěla sněmovnu ujistit, že bude dál úzce spolupracovat s členskými státy, aby zajistila adekvátní a účinné prosazení směrnic o nekalých obchodních praktikách a o klamavé a srovnávací reklamě.
Letos vznikne databáze s vnitrostátními prováděcími opatřeními a judikaturou, která bude v tomto ohledu sloužit jako užitečný nástroj.
(Na základě připomínek paní Weilerové přečetl předsedající nahlas znění čl. 45 odst. 2 jednacího řádu)
písemně. - (SK) Evropští spotřebitelé jsou často vystavení nekalým obchodním praktikám a klamavé a zavádějící reklamě. Nebezpečí podvodu číhá hlavně na skupinu zranitelných spotřebitelů, do které patří především děti a důchodci.
Vítám úsilí Komise pomoci členským státům při provádění směrnice, která přispívá ke zvyšování důvěry spotřebitelů i obchodníků v přeshraniční transakce. Znamená větší právní jistotu pro spotřebitele a zároveň ochranu malých a středních podniků před agresivními nekalými obchodními praktikami.
Tato směrnice bude mít klíčový význam pro budoucí vývoj spotřebitelských trhů EU a pro plný rozvoj potenciálu vnitřního trhu. Vzhledem k tomu, že stále existují nejasnosti ohledně provádění této směrnice, vítám zprávu kolegyně Weilerové, která poukazuje na problémy v provádění do vnitrostátních právních předpisů.
Abychom byli úspěšní, musí soudní orgány zintenzivnit přeshraniční spolupráci v oblasti podvodných databázových služeb. Velký význam přikládám informačním kampaním na zvýšení povědomí spotřebitelů o jejich právech, protože jsou klíčovým faktorem, jak jim poskytovat větší ochranu. Jen dobře informovaný spotřebitel dokáže rozlišit zavádějící reklamu a předejít zklamání, které mu může způsobit.
Věřím, že prostřednictvím "černých seznamů" odhalíme nekalé obchodní praktiky a úplně zakážeme každou zavádějící reklamu.
Dalším bodem je zpráva pana Guerreira předložená jménem Výboru pro rybolov o společné rybářské politice a ekosystémovém přístupu k řízení rybolovu.
zpravodaj. - (PT) Toto sdělení Komise vyvolává nejrůznější otázky v rámci debaty o možné reformě společné rybářské politiky v roce 2012.
Moje zpráva, kterou přijal parlamentní Výbor pro rybolov, ukazuje na řadu faktorů, které považujeme v kontextu této debaty za důležité.
Rybolov je základní činností pro zajištění stravy a přežití lidských bytostí, a to je základním cílem jakékoliv rybářské politiky.
V této souvislosti stojí za zmínku zdůraznit význam rybolovu ve vodách výlučných ekonomických zón každého členského státu pro jeho suverenitu a nezávislost, především pokud jde o potraviny.
Společná zemědělská politika (SZP) by měla podporovat modernizaci a udržitelný rozvoj rybářského průmyslu, měla by zabezpečovat jeho sociálně-ekonomickou životaschopnost a udržitelnost populace ryb a zajišťovat přísun ryb pro veřejnost i potravinovou suverenitu a bezpečnost, udržení pracovních míst a zlepšení životních podmínek rybářů.
SZP nesmí proto být s ohledem na své vlastní cíle podřízená jiným politikám Společenství, které byly mezitím definovány.
Jinými slovy rybářská politika není a nemůže být politikou pro oceány a mořské prostředí.
Vzhledem k tomu, že rybolov je činnost, využívající samoobnovitelné zdroje, je prvním a hlavním úkolem řízení rybolovu kontrolovat celkovou intenzitu rybolovu, aby se zajistil maximální udržitelný lov.
Politika pro rybolov musí vyjít z předpokladu vzájemného propojení mezi prosperitou rybářských komunit a udržitelností ekosystémů, jehož jsou nedílnou součástí, zejména cestou uznání specifických rysů a významu drobného pobřežního rybolovu a rekreačního rybolovu.
Využití ekosystémového přístupu k přímořskému řízení nutně vyžaduje multidisciplinární a meziodvětvové akce mezi jednotlivými opatřeními, které mají dopad na námořní ekosystémy, zdaleka je přesahují a jdou i proti opatřením přijatým v oblasti rybolovu.
Návrh analýzy hodnocení rybolovných zdrojů založené na ekosystémech musí vycházet z potvrzených vědeckých údajů spíše než předtuch založených na předsudcích.
Musí se také uznat, že je velký rozdíl mezi jednotlivými mořskými oblastmi a zdroji, které se mohou vyskytovat v každé z nich, mezi jednotlivými plavidly a používaným zařízením a mezi jejich dopady na ekosystémy, což vyžaduje opatření pro řízení rybolovu, která budou diverzifikovaná, specifická a přizpůsobená jednotlivým případům, přičemž rybáři budou v případě potřeby odškodněni za jejich sociálně-ekonomické důsledky.
Domníváme se, že k tomu, aby se zajistila udržitelnost zdrojů, rybářská činnost a jednotlivé místní komunity, je nutné, aby členské státy uplatňovaly svou suverenitu ve svých 12 mílích územních vod a aby byla oblast odpovídající výlučným ekonomickým zónám nejvzdálenějších regionů považována za oblasti s výlučným přístupem.
V této souvislosti se v návrhu objevují obavy, pokud jde o přístup ke zdrojům, kdy se směřuje k podpoře systému přenosných individuálních kvót, což by mělo za důsledek koncentraci rybářské aktivity a individuální přisvojení rybářských práv.
Mělo by se také poukázat na to, že politika, která podporuje nerozvážné vyřazování plavidel, která nebere v úvahu specifika lodí, zdrojů, potřeb v oblasti spotřeby každého členského státu a sociálně-ekonomický dopad, je nevhodná a neoprávněná.
Nakonec chci uvést, že prudký pokles příjmů v odvětví není způsoben jen omezeními rybářské činnosti, ale především stagnací/pádem první prodejní ceny a zvýšením výrobních nákladů (nafta a benzín).
členka Komise. - Pane předsedající, Komise vítá předloženou zprávu a podporu, kterou naše stanoviska týkající se ekosystémového přístupu dostala.
Jednou z hlavních myšlenek, kterou nám Komise ve svém sdělení předává, je, že i když rybolov závisí na zdravých mořských ekosystémech, řízení rybolovu nemůže samo převzít úlohu celkového řízení oceánů. Zdravé mořské ekosystémy lze chránit jen pomocí politiky, která zahrne všechna odvětví, která mají na tyto ekosystémy vliv.
Proto Komise chápe námořní politiku a především její environmentální pilíř, směrnici o mořské strategii, jako klíč k uplatňování ekosystémového přístupu. Tento přístup dá rybářskému odvětví záruku, že veškerý lidský dopad na mořské ekosystémy, a nejen rybolov, je řešen přiměřeným a promyšleným způsobem. To je také základní podstata zprávy a oceňujeme, že s tímto bodem Komise souhlasí.
Zdůrazním, že to neznamená, že jedna politika je podřízená druhé - že tímto přístupem vytváříme hierarchii například mezi směrnicí o mořské strategii a společnou rybářskou politikou.
Směrnice o mořské strategii slouží společné rybářské politice tím, že jde o nezbytný integrující nástroj pro ochranu zdrojů v budoucnu, a společná rybářská politika pomůže směrnici o mořské strategii tím, že zavádí nutná řídící opatření k podpoře cílů zdravých mořských ekosystémů.
Jak zpráva uvádí, zajišťování potravinových potřeb, ochrana rybářského odvětví a rybářských komunit a zachování udržitelnosti mořských ekosystémů nejsou neslučitelné. Naopak, z dlouhodobého hlediska existuje mezi těmito cíli součinnost.
Zpráva se zmiňuje o mnoha otázkách týkajících se specifických nástrojů, které se mají v budoucnu používat. Jde o důležité a relevantní otázky, kterými se budeme zabývat během debaty o reformě společné rybářské politiky. Proto tyto otázky nebudu nyní speciálně komentovat.
Zmíním se však o tom, že je zde pár bodů, ve kterých spolu možná souhlasit nebudeme. Uvádí se, že rybáři, které postihly řídící plány a opatření na ochranu ekosystémů, by měli dostat dotace nebo odškodnění. Nemyslíme si, že přímé dotace jsou správnou cestou, ale že řešením je pomoci odvětví, aby bylo ekonomicky odolnější, a pomoci pobřežním společenstvím rozrůznit činnost o další ekonomické aktivity.
Uvádí se též, že způsobem, jak obnovit populace divokých ryb, může být doplnění zásob z akvakultury. I když to může být v několika velmi specifických příkladech možnost, nedomníváme se, že je to obecně cesta kupředu. Populace ryb by měly být obnoveny řádným řízením dopadů lidské činnosti na mořské ekosystémy, včetně dopadů jak rybolovu, tak i jiných odvětví.
K podrobnější debatě o nástrojích řízení rybolovu se vrátíme v souvislosti s debatou a rozvíjením reformy společné rybářské politiky, která začne zveřejněním naší zelené knihy v dubnu. Mezitím děkuji Parlamentu za podporu pro náš přístup, který vyjádřil v souvislosti s touto zprávou.
Současné populace ryb ve vodách Evropské unie se neustále snižují, jak kvůli nadměrnému rybolovu a používání nevhodného zařízení, tak kvůli dopadu, jaký mají na mořský biologický život jiná odvětví, především turistika. Vědecký výzkum, zjišťující, které faktory včetně vlivu změny klimatu ovlivňují mořské ekosystémy, zajistí možnost zjistit, jak se budou vyvíjet zdroje ryb, a přijmout preventivní opatření, aby se zabránilo rychlému a nepřetržitému úbytku populace ryb.
Vzhledem k tomu, že rybolov je základní aktivitou pro zajištění potravy a přežití, stává se řízení rybolovných zdrojů v době, kdy se zhoršuje mořská biologická rozmanitost, životně důležité. Z tohoto důvodu je ve všech iniciativách na podporu udržitelného rozvoje pobřežních oblastí Evropské unie nutné zohlednit společenské, hospodářské a ekologické aspekty.
Rovné zacházení pro muže a ženy, pokud jde o přístup k zaměstnání, odbornému vzdělávání a postupu v zaměstnání a o pracovní podmínky (krátké přednesení)
Dalším bodem je zpráva paní Rierové Madurellové předložená jménem Výboru pro práva žen a rovnost pohlaví o provedení a uplatňování směrnice Evropského parlamentu a Rady 2002/73/ES ze dne 23. září 2002, kterou se mění směrnice Rady 76/207/EHS o zavedení zásady rovného zacházení pro muže a ženy, pokud jde o přístup k zaměstnání, odbornému vzdělávání a postupu v zaměstnání a o pracovní podmínky.
zpravodajka. - (ES) Pane předsedající, směrnice, o níž se zpráva zmiňuje, je pozměněnou verzí směrnice z roku 1978 o stejném tématu, která byla vypracována s ohledem na Amsterodamskou smlouvu, dle judikatury Soudního dvora Evropských společenství a nových společenských skutečností. Tato verze zahrnuje základní zásady zlepšování práv žen, které se v této zprávě hodnotí.
Právní text zavádí definici přímé a nepřímé diskriminace, násilí a sexuálního násilí; požaduje po členských státech, aby podporovaly zaměstnavatele v přijímání opatření, zabraňujících všem formám diskriminace na základě pohlaví; a chrání práva pracujících po mateřské nebo otcovské dovolené.
Provedením této směrnice se členské státy nejen zavážou vytvořit orgány, které budou propagovat, hodnotit, zavádět a podporovat rovné zacházení, ale také se ujmou závazku podněcovat společenský dialog zaměřený na podporu rovného zacházení na pracovišti, a to plánovaně, cestou kolektivních dohod. Zavážou se také posilovat úlohu nevládních organizací v podpoře rovnosti, přijímat účinná opatření na trestání těch, kdo neplní ustanovení směrnice, a zavádět ochranná opatření pro ty, kdo poskytují pomoc obětem.
Pokud byla Komise schopná vytvořit zprávu, která je podle směrnice závazná po čtyři roky, měla by být její hodnotící práce relativně snadná. K tomu by měly všechny členské státy provést směrnici do vnitrostátního práva ve stanovené časové lhůtě, udělat to řádně a předložit veškeré informace Komisi. V takovéto situaci jsme se však na začátku nenacházeli.
Po vypršení lhůty na provedení směrnice do vnitrostátního práva neposkytlo devět členských států informaci o opatřeních přijatých k jejímu provedení. Komise proto zahájila řízení o porušení povinnosti a v květnu loňského roku bylo toto řízení stále ještě vedeno proti dvěma členským státům. Komise navíc kvůli složitosti směrnice a novým aspektům, které obsahuje, zjistila problémy s jejím prováděním ve 22 členských státech, ačkoliv se očekávalo, že mnoho z nich se vyřeší cestou dialogu.
Pro přípravu důkladné, užitečné a co možná nejkompletnější zprávy jsme potřebovali mít k dispozici více údajů, a proto jsme se rozhodli o ně členské státy požádat. S informacemi od Komise, s informacemi od členských států - od jejich orgánů zabývajících se rovným zacházením a od vnitrostátních parlamentů - a s příspěvky od mých kolegů z různých skupin jsme byli schopni připravit tuto zprávu, která nám nyní podává jasnou představu o tom, jak proces provádění směrnice v každém členském státě pokračuje.
Po této zkušenosti bych ráda zdůraznila, že spolupráce mezi vnitrostátními parlamenty a Evropským parlamentem byla pro řádné provedení práce zcela zásadní. Bez informace od parlamentů a orgánů zabývajících se rovným zacházením bychom nebyli schopni tuto zprávu sepsat, přinejmenším ne tak důkladně, jako jsme ji sepsali; nebylo by to možné ani bez vzájemné spolupráce, kterou se nám podařilo navázat s Komisí, nebo bez neocenitelné pomoci služeb Výboru pro práva žen a rovnost pohlaví, mého úřadu a služeb mé parlamentní skupiny. Chtěla bych rozšířit své poděkování na všechny tyto ženy. Chci také poděkovat stínovým zpravodajům za jejich příspěvky a za jejich snahu.
Naším cílem bylo od samotného počátku, aby naše práce nebyla jen důkladná a užitečná, ale aby byla výsledkem co nejširšího konsensu, neboť jsme potřebovali získat přesný obraz toho, jak provádění postupuje. Tato směrnice je nesmírně důležitá, neboť Evropské unii poskytuje velmi účinný nástroj, který členským státům umožní podpořit právní předpisy o rovném zacházení na pracovišti - což je něco, co je zcela zásadní, pokud máme dosáhnout cílů, které jsme si sami jako Evropané dali.
Nezapomínejme, že i dnes je v Evropské unii 28,4% rozdíl v míře nezaměstnanosti mezi muži a ženami, že jsme daleko od dosažení lisabonského cíle, podle něhož by měla být do roku 2010 míra nezaměstnanosti žen 60 %, a že navíc ženy vydělávají v průměru o 15 % méně než muži.
Pokud tato zpráva poslouží i k tomu, že si lidé v členských státech tuto otázku uvědomí, budeme spokojení dvojnásobně.
členka Komise. - Pane předsedající, Komise vítá zprávu Parlamentu o této důležité směrnici a děkujeme paní Madurellové za náročnou práci, kterou na ní odvedla.
Směrnice 2002/73/ES je významným nástrojem boje proti diskriminaci na základě pohlaví při přístupu k zaměstnání, odbornému vzdělávání, postupu v zaměstnání a pokud jde o pracovní podmínky. Právo Společenství se na tomto poli významně zlepšilo, obsahuje jasnější definice typů diskriminace a řadu inovativních právních řešení. Zahrnují ustanovení na ochranu těhotných žen a žen na mateřské dovolené, zapojení sociálních partnerů a nevládních organizací do zajišťování rovnosti mužů a žen na pracovišti a vytváření orgánů, jež se zabývají problematikou rovného zacházení pro muže a ženy.
Tato zpráva je obzvlášť důležitá, vzhledem k mnoha nerovnostem mezi muži a ženami v oblasti zaměstnání. Upozorňuje členské státy, Komisi, sociální partnery a občanskou společnost na klíčová ustanovení směrnice a zdůrazňuje nutnost jejího plného uplatnění. Může proto přispět k většímu dodržování směrnice a lepšímu povědomí o právních předpisech Společenství v oblasti rovného zacházení pro muže a ženy.
Komise jako "strážkyně Smluv" dál pečlivě monitoruje, jak členské státy směrnici uplatňují. Udržuje dialog s členskými státy v souvislosti s řízením o porušení povinnosti, aby zajistila řádné uplatnění směrnice.
V souladu s povinností, kterou jí směrnice ukládá, přijme Komise v první polovině tohoto roku zprávu o uplatňování směrnice ve všech členských státech a předá ji Parlamentu a Radě.
písemně. - Irský úřad pro rovné zacházení je považován za vzor správné praxe. Irská vláda mu však snížila rozpočet o přibližně 43 % a urychlila decentralizaci úřadu, v době, kdy byl vládní obecný program decentralizace veřejných orgánů zastaven.
Pan Niall Crowley, výkonný ředitel Irského úřadu pro rovné zacházení, na svou funkci rezignoval, přičemž prohlásil, že "Úřad se stal nefunkčním kvůli rozhodnutí [...] snížit jeho rozpočet o 43 % a pokračovat v decentralizaci jeho zaměstnanců" a že "práce Úřadu pro rovné zacházení byla fatálně ohrožena". Navíc rezignovalo dalších šest členů vedení úřadu.
Tato zpráva vyzývá členské státy, aby rozvíjely své kapacity a zajistily adekvátní zdroje pro orgány podporující rovné zacházení pro muže a ženy a rovné možnosti pro muže a ženy dle směrnice 2002/73/ES. Opakuje také požadavek směrnice na zajištění nezávislosti těchto orgánů.
Irská vláda je se směrnicí v jasném rozporu, protože je očividné, že nemá v úmyslu ani zajistit adekvátní zdroje, ani nezávislost orgánu, jehož rozpočet byl zkrácený téměř o polovinu, což si vyžádalo rezignaci poloviny vedení.
písemně. - S ohledem na přetrvávající propast mezi muži a ženami, pokud jde o míru nezaměstnanosti, mzdy a přístup k manažerským pozicím, vyzývám členské státy, aby urychlily uplatňování směrnice 2002/73/ES tím, že zajistí její plné a účinné provedení ve vnitrostátním právu. S rozvíjející se finanční krizí jsem přesvědčen, že pomalé nebo nekvalitní provedení této směrnice pravděpodobně zhorší nerovnosti mezi muži a ženami, ohrozí plnění cílů Lisabonské strategie a zabrání EU v rozvoji plného potenciálu své ekonomické kapacity.
Politováníhodné je rovněž rozhodnutí některých členských států omezit rozsah zakázaných typů diskriminace a tím vyhovět směrnici 2002/73/ES jen částečně. Je neuspokojivé, že i přes řadu studií vyhotovených v této věci stále někteří vnitrostátní zákonodárci opomíjejí destruktivní účinky diskriminace a sexuálního obtěžování na morálku zaměstnanců a produktivitu.
Aby se lépe zavedly antidiskriminační postupy a praktiky zabraňující obtěžování, je nutné zapojit zainteresované osoby na úrovni nejširších vrstev, využívat nevládní organizace i formálnější nástroje včetně speciálních ustanovení v kolektivních smlouvách a ve vnitrostátních právních předpisech, jež se týkají rovného zacházení pro muže a ženy.
písemně. - (SK) Schválením evropské legislativy začíná proces provádění směrnice v jednotlivých členských státech. Evropský parlament podrobně monitoruje provádění každé směrnice, příkladem čehož je i zpráva kolegyně Teresy Rierové Madurellové, která zkoumá provádění zásady rovného zacházení s muži a ženami.
Výbor pro práva žen a rovnost mezi muži a ženami intenzivně upozorňuje, že neustále přetrvává diskriminace na základě pohlaví v mnoha sociálních a politických aspektech. Pomalé a nekvalitní uplatňování směrnice 2002/73/ES ohrožuje realizaci Lisabonské strategie a možnost plného uplatnění sociálního a hospodářského potenciálu EU.
Vyzývám Komisi a členské státy, aby zavedly jasné, podrobné a měřitelné ukazatele stejného zacházení a normy hodnocení vztahů mezi ženami a muži. Věřím, že institut pro rovné zacházení, který zahajuje svou činnost, významně přispěje svou agendou v oblasti rovnosti mezi muži a ženami.
Jsem přesvědčená, že úspěšného provedení této směrnice dosáhneme výměnou osvědčených postupů a přijetím pozitivních opatření v oblastech, v kterých byla zjištěna znevýhodňování.
S velkou radostí jsem si přečetla na webových stránkách Evropského parlamentu, že se téma rovného zacházení pro muže a ženy umístilo na vynikajícím třetím místě mezi nejčtenějšími zprávami za rok 2008. Obrovský zájem o toto téma nám však ukazuje, že je toho v této věci ještě stále potřeba hodně udělat, především v oblasti rovného zacházení pro muže a ženy, pokud jde o přístup k zaměstnání, odborné vzdělávání a postup v zaměstnání. V tomto směru je zpráva Teresy Rierové Madurellové úspěšná, protože objasňuje roli zaměstnavatelů a občanské společnosti při podpoře rovnosti mezi muži a ženami.
Myslím, že Komise má v boji o zajištění rovného zacházení pro muže a ženy na pracovišti nesmírně důležitou úlohu. Především musí prověřit způsob, jakým členské státy EU učinily pozitivní kroky ve vztahu k znevýhodněním, s nimiž se ženy během své pracovní kariéry setkávají. Mluvím především o integraci a dodržování principu rovnosti mužů a žen v administrativních a politických rozhodnutích členských států.
Současně s předkládáním zpráv Komisi jednou za čtyři roky musí každý členský stát nabídnout ucelenou prezentaci skutečných sankcí za porušování této směrnice, která by měla velice pomoci při výměně zkušeností a osvědčených postupů.
Subjekty kolektivního investování do převoditelných cenných papírů (SKIPCP) (přepracované znění) (rozprava) 
Dalším bodem je zpráva předložená Wolfem Klinzem jménem Hospodářského a měnového výboru o návrhu směrnice Evropského parlamentu a Rady o koordinaci právních a správních předpisů týkajících se subjektů kolektivního investování do převoditelných cenných papírů (SKIPCP) (revize) - C6-0287/2008 -.
zpravodaj. Pane předsedající, pane komisaři, dámy a pánové, v červenci roku 2008 představila Evropská komise svůj návrh revize platné směrnice o koordinaci právních a správních předpisů týkajících se subjektů kolektivního investování do převoditelných cenných papírů (SKIPCP) a tento návrh je základem dnešní rozpravy. Pakliže jsme chtěli zajistit, abychom do konce tohoto volebního období provedli skutečně úspěšnou revizi směrnice o SKIPCP, která ve své původní podobě platila od roku 1985, museli jsme dodržet velice náročný časový plán.
Jasným cílem těchto reforem bylo zvýšení konkurenceschopnosti evropského odvětví fondů, snížení jeho nákladnosti, vytvoření a lepší využívání úspor z rozsahu, zajištění toho, aby všichni poskytovatelé fondů měli opravdu přístup na všechny trhy v rámci Evropské unie, a dosažení všech těchto cílů bez oslabení ochrany investorů: ochranu investorů jsme chtěli naopak zlepšit. Měli jsme jinak řečeno velmi náročný plán a musím říci, že si opravdu cením toho, že se nám ve spolupráci se všemi zúčastněnými institucemi podařilo tento projekt v takto krátké lhůtě dokončit.
Investiční fondy dávají drobnějším investorům možnost investovat menší sumy svého kapitálu do rozrůzněných a profesionálně spravovaných portfolií. Již v minulosti se evropské SKIPCP velmi dobře osvědčily. S kolektivními investicemi do převoditelných cenných papírů se neobchoduje pouze v Evropě, ale v míře nikoli zanedbatelné se vyvážejí i do oblastí mimo Evropskou unii - zejména do Jižní Ameriky a Asie - kde jsou velmi vysoce ceněny. Z tohoto důvodu bylo velmi důležité, abychom při revidování této směrnice nepoškodili status těchto SKIPCP.
Směrnice o SKIPCP byla v minulosti dvakrát pozměněna a rovněž tentokrát přistoupila Komise k její revizi s velkou péčí. Zahájila postup konzultace, předložila zelenou a bílou knihu a celou problematiku důkladně projednala se všemi zúčastněnými stranami na trhu. Komise v této revizi navrhla celkem šest opatření, která by měla přispět k dosažení cílů, o nichž jsem se zmínil.
Mezi ně patří za prvé zavedení pasu správcovských společností; za druhé usnadnění přeshraničních fúzí fondů za účelem snížení počtu fondů v rámci Evropské unie, aby tak byla odstraněna nerovnováha, patrná zejména ze srovnání Evropy a Spojených států; za třetí vytvoření možnosti struktur typu master-feeder, jinými slovy zavedení možnosti investovat jeden fond do jiného master fondu, který by pak tyto investice spravoval; za čtvrté vytvoření krátkého - nejvýše dvoustránkového - informačního dokumentu, známého pod názvem klíčové údaje pro investory, který bude obsahovat nejdůležitější informace pro malé investory; za páté zjednodušení oznamovacího postupu, aby nedocházelo k tomu, že určitý fond při žádosti o povolení v zemi, ve které dosud není povolen, bude muset de facto projít znovu celým povolovacím postupem; a konečně posílení spolupráce při dohledu.
Ani odvětví fondů nezůstalo nedotčeno důsledky finanční krize. Došlo k odlivu značného množství peněz a za těchto okolností je naprosto nezbytné, abychom svá rozhodnutí učinili co nejdříve a posílili tak důvěryhodnost fondů a zajistili, aby malí investoři neztratili důvěru v tyto investiční nástroje.
Na závěr mi dovolte dvě poznámky. Za prvé chci říci, že Komise zřídila skupinu, jejímž předsedou je Jacques de Larosière, aby prošetřila otázku dohledu v Evropě. Věřím, že závěry, k nimž tato skupina dospěje, a návrhy, jež vytvoří, budou Komisí převzaty a příznivě budou přijaty i zde v Parlamentu. Za druhé chci říci, že zejména pokud jde o přeshraniční fúze fondů, jsme stále svědky rozdílného zdanění přeshraničních a vnitrostátních fúzí. I v této věci žádáme Komisi, aby zajistila, že oba typy fúzí budou mít stejné podmínky a nebude se s nimi zacházet odlišným způsobem.
člen Komise. - Pane předsedající, jsem potěšen, že mohu jménem Komise podpořit pozměňovací návrhy Evropského parlamentu k návrhu IV směrnice o SKIPCP. Bude tak usnadněno přijetí úprav SKIPCP IV v rámci jediného čtení. Pro evropské trhy v odvětví fondů, které se v současné době potýkají s velkými obtížemi, bude tento výsledek vítaným znamením příznivého vývoje.
Návrh přijatý Komisí loni v červenci je výsledkem velmi důkladného postupu konzultace. Na tomto návrhu se začalo pracovat ještě před nástupem finanční krize. Vytyčuje řadu jasně vymezených cílů, které by měly zlepšit fungování směrnice o SKIPCP. Komise se s ohledem na to chtěla zasadit o zjednodušení a stimulaci přeshraničního obchodu SKIPCP, poskytnout správcům fondů účinné nástroje, které by jim umožnily fondy zvětšovat a využívat úspor z rozsahu. Nejde však pouze o konkurenceschopnost. Komise chtěla rovněž stanovit účinná pravidla zveřejňování informací pro investory, která zajistí, že každý zájemce o investování svých úspor do SKIPCP obdrží před vlastním rozhodnutím všechny podstatné informace, podané jasnou a srozumitelnou formou.
Jsem potěšen, že vám mohu oznámit, že cíle stanovené v návrhu Komise byly dosaženy. Parlament a Rada upravily návrh Komise o fúzích, strukturách typu "master-feeder", oznamovacích postupech fondů a klíčových údajích pro investory, zachovaly přitom ovšem i vysoké nároky obsažené v původním návrhu Komise.
Komise je velmi potěšena výsledkem postupu spolurozhodování, zejména pokud jde o kapitoly obsažené v jejím červencovém návrhu. Co se týče otázky pasů správcovských společností - jež tvoří důležitou součást návrhu - tak zpočátku, v době přijímání návrhu, měla Komise vážné obavy z možného nepříznivého dopadu, který by mohlo mít zavedení nedostatečně připraveného pasu správcovských společností na bezpečnost a na drobné investory vkládající své peníze do fondů SKIPCP.
Při pohledu zpět jsem přesvědčen, že naše rozhodnutí konzultovat Evropský výbor regulátorů trhů s cennými papíry bylo správné. Toto rozhodnutí pomohlo Parlamentu a Radě k vytvoření dobře koncipovaných opatření, která ochrání zájmy podílníků. O to jediné mi také šlo při jednání o pasu správcovských společností.
Od července 2008 máme za sebou dlouhý kus cesty. Výsledek konzultace Evropského výboru regulátorů trhů s cennými papíry (CESR) se stal základem komplexního souboru opatření, které kladou jasný důraz na konkrétní odpovědnost, zajišťují tok všech nezbytných informací a podtrhují nezbytnou spolupráci a podporu, kterou potřebují orgány členských států EU. To platí na všech úrovních: počáteční povolení, průběžný dohled a prosazování pravidel. Komise může nyní přistoupit k podepsání kompromisního znění.
Naše práce však není ještě zcela u konce. Úspěch pasů správcovských společností závisí na naší schopnosti zvládnout několik dosud nevyřešených komplexních problémů, jako je řízení rizik prostřednictvím opatření druhé úrovně. Tato práce bude rovněž příležitostí k odstranění slabých míst v řízení rizik, která v několik málo případech z nedávné doby vyšla najevo.
Komise byla při práci na těchto opatřeních vázána velmi přísnými lhůtami. Již dříve jsme vyjádřili obavu, že tyto lhůty nejsou reálné. Budeme potřebovat čas a prostředky, abychom byli schopni tato opatření důkladně připravit, konzultovat zúčastněné strany a připravená opatření přijmout. Komise se vynasnaží, aby tento postup zahájila v co nejkratší možné době. Budeme rovněž potřebovat všestrannou a aktivní spolupráci všech zúčastněných stran, mj. i tohoto Parlamentu, abychom byli schopni vydat opatření včas.
Rád bych ještě jednou vřele poděkoval zpravodaji panu Wolfu Klinzovi a vyjádřil mu své uznání a svůj obdiv za to, že Parlament dokázal tuto agendu zvládat tak účinným způsobem. Konsensus, jehož bylo dosaženo v rámci několika málo měsíců, může být důvodem ke spokojenosti všech tří institucí. Ukázali jste, že Evropa je schopna jednat rychle a vytvořit při tom užitečná zlepšení svých právních předpisů. Na tom, čeho jsme dosáhli, musíte nyní dále stavět a zasadit se o dokončení ambiciózního plánu, který spočívá v provedení této legislativy.
Dovolte, abych nakonec učinil dvě prohlášení, na nichž se Komise s ohledem na přijetí této zprávy dohodla.
První se týká otázky zdanění přeshraničních fúzí. Komise podnikne šetření potenciálně nepříznivého vlivu vnitrostátních daňových systémů na přeshraniční fúze a použije své prostředky, jakmile budou navržená ustanovení přijata. Komise zejména prošetří možné případy nepříznivých daňových důsledků pro investory.
Co se týče dohledu, já sám jsem zdůrazňoval potřebu posílení spolupráce při vykonávání dohledu. V dokumentu "Solventnost II" a v pozměňovacích návrzích ke směrnici o kapitálových požadavcích předložila Komise na mé doporučení návrhy k posílení spolupráce při vykonávání dohledu. Nemám proto nejmenší potíže souhlasit s potřebou zlepšení v této důležité oblasti. V zájmu zajištění konzistence a soudržnosti všech příslušných právních předpisů v oblasti celého finančního odvětví se tudíž Komise shodla na tom, že s ohledem na závěry de Larosièrovy zprávy prošetří potřebu posílení jednotlivých ustanovení této směrnice, která se týkají organizace spolupráce při vykonávání dohledu.
navrhovatel stanoviska Výboru pro právní záležitosti. - (FR) Pane předsedající, pane komisaři, dámy a pánové, dovolte mi prosím, abych ze všeho nejdříve vzdal hold pozoruhodné práci, kterou odvedl náš zpravodaj pan Wolf Klinz, jemuž se podařilo získat široký konsensus v rámci Hospodářského a měnového výboru a vyjednat ve všech směrech zcela uspokojivý kompromis s předsednictvím.
O vyjádření svého stanoviska byl požádán také Výbor pro právní záležitosti, výbor své názory vyslovil a tyto názory pak byly brány v úvahu. Původní směrnice o SKIPCP byla klíčovým momentem vývoje evropských investičních fondů. V červnu 2007 představovala aktiva SKIPCP hodnotu 6 000 miliard EUR a SKIPCP se podílela na 75 % trhu EU v oblasti investičních fondů. Vnitřní záruky, jež SKICP nabízí, jsou důvodem toho, že je uznávají také investoři za hranicemi Evropy. Je nicméně třeba, aby došlo ke změně právních předpisů a byl podpořen další rozvoj těchto fondů.
Změny provedené v roce 2001 otevřely pro SKICP cesty do nových investičních oblastí, na několika místech však tyto cesty zůstaly jen těžko prostupné. Zelená kniha vyvolala veřejnou debatu. V roce 2005 následovalo vydání bílé knihy.
Dnes nás již může těšit podstatný pokrok v účinnosti návrhu, který máme před sebou. Nejdůležitější pokrokem je uznávání evropského pasu správcovských společností. Navrhovaná ustanovení umožní zavedení tohoto pasu pro správcovské společnosti a zároveň poskytnou záruku adekvátní ochrany investorů. Pas má svou konečnou podobu a v této podobě ho vítáme. Opatření týkající se dohledu, která jsou jeho součástí, budou dozajista dostatečně účinná, aby odstranila veškeré pochybnosti, které by snad někdo mohl mít.
Návrh rovněž přináší důležitá technická zlepšení, například oznamování, přeshraniční fúze a seskupování fondů v rámci struktur typu "master-feeder". Harmonizace, jíž bude tímto způsobem dosaženo, zaručí rovné podmínky hospodářské soutěže v celé Evropské unii, pakliže ovšem, jak řekl již náš zpravodaj, budou podniknuty kroky na fiskální úrovni, které zabrání jejich pokřivení.
, jménem skupiny PPE-DE. - (FR) Pane předsedající, pane komisaři, při hlasování o návrhu směrnice jsem ještě nikdy neměla tak smíšené pocity jako nyní. Je pravda, že zpravodaj pan Klinz na tomto návrhu pracoval několik let a osvědčil se jako velmi nadaný vyjednavač, zejména v průběhu trialogu. Je rovněž pravda, že směrnice přináší významný pokrok v několika směrech, v oblasti fungování vnitřního trhu a v kolektivním řízení finančních aktiv, a tento pokrok se v oboru investičních fondů setkal v Evropě s příznivým ohlasem. Problémem však zůstává fakt, že rozpravy a diskuse vedené na toto téma v Radě a v Parlamentu nebyly po celou dobu nikdy zcela svobodné, protože jejich výsledek byl znám již předem: některé zúčastněné strany musely za každou cenu prosadit evropský pas správcovských společností.
V zásadě k tomu není mnoho co dodat, pas je sám svou vlastní obranou. Je nicméně nutno zajistit, aby zavedení tohoto pasu pro správcovské společnosti šlo ruku v ruce s nezbytnými zárukami, zvláště pak zárukami týkajícími se dohledu nad fondy, neboť zavedení pasu vede k disociaci funkcí, které nezná hranic. S politováním musím říci, že ve své realizované podobě je systém nejen velmi složitý, ale rovněž otevřený různým interpretacím. Je riziko, že se brzy ocitne v reálných obtížích, které poškodí odvětví evropských vývozních fondů, a to zejména fondů pro vývoz do třetích zemí.
Samozřejmě mi neuniklo, že se svým postojem jsem v menšině, ale to mi nevadí. Za normálních okolností bych měla pokušení říci, že teprve až sama praxe umožní vyvodit definitivní závěry v této věci a rozhodnout, kdo má pravdu. Jsou to ti, kteří důvěřují přizpůsobivosti provozovatelů trhu, nebo ti, kteří trvají na opatrnějším přístupu? Nevylučuji možnost úspěchu, ale zaručený tento úspěch není. S ohledem na poslední zprávy, obzvláště pak s ohledem na Madoffovu aféru a na důsledky, které z ní vyplývají pro řízení kolektivních finančních aktiv, se takových záruk ostatně asi jen sotva můžeme nadát.
Můj skepticismus dává slovo obavám. Finanční krize neušetří odvětví investičních fondů, to již víme. Je proto možná na čase, abychom si položili některé základní otázky. Činíme-li v čase této hluboké krize rozhodnutí, která oslabují konkrétní odpovědnost jednotlivých zúčastněných stran či předpokládají dokonalou spolupráci mezi regulačními orgány, může se stát, že se nevyhneme nesrovnalostem.
Říkám, co si myslím: tato směrnice je z jiné doby, z doby před krizí. Vyznačuje se jistou nonšalancí. Finanční systém ve skutečnosti prochází dlouhodobou a hlubokou krizí důvěry a přehodnocení vyžadují všechny články jeho architektury. Nezapomínejme, že první povinností fondů peněžního trhu je ochrana investorů diverzifikací rizik a stanovením přísných pravidel. Hlasováním ve prospěch tohoto znění v jeho stávající podobě bez toho, abychom opravdu věděli, kterým směrem se ubíráme, vytváříme dojem, jako by se vůbec nic nestalo. Tento odklon od reality nepovede k ničemu dobrému, takže pokud jde o mne, já se zdržím hlasování, přestože jsem podepsala kompromisní pozměňovací návrhy, které byly vyjednány s Radou. Za daných okolností se mi všechna zlepšení, jichž bylo dosaženo, jeví jako nedůležitá ve srovnání se principiálními otázkami, které jsem právě nadnesla.
jménem skupiny PSE. - (IT) Pane předsedající, pane komisaři, dámy a pánové, máme hlasovat o nové směrnici o subjektech kolektivního investování do převoditelných cenných papírů. Tato směrnice byla již v minulosti nesmírně důležitá a neméně důležitá bude i v budoucnu.
Od vydání první směrnice, od něhož uplynulo již téměř čtvrt století, se řada věcí rychle změnila, takže nyní potřebujeme, jak vyplývá už ze samotného názvu, zkoordinovat zákony, nařízení a správní ustanovení a žádat zásadní aktualizaci, jež zohlední nové potřeby, které budeme spatřovat, jak se domnívám, jednak ve větší plynulosti a mobilitě, jedna také v důkladnějším dohledu a kontrole.
Práce v Hospodářském a měnovém výboru postupovala vpřed v duchu vynikající spolupráce, a to díky pozitivními přístupu zpravodaje, kterému nemohu nevyjádřit dostatečné díky, a Rady, snad proto, že jsme si všichni uvědomovali, že se dotýkáme oblasti, která velmi těsně souvisí s finanční krizí, a že naléhavě potřebujeme přijít s dostatečně rychlou a náležitou odpovědí. Myslím, že v této fázi je důležité shrnout několik bodů, ve kterých jsme si dobře rozuměli a ve kterých jsme dosáhli, věřím, rovněž dobrých výsledků. Tak je tomu v případě správcovských společností, obzvláště co se týče identifikace použitelného právního předpisu - právního předpisu členského státu, v němž byly fond či správcovská společnost zřízeny - což nám umožňuje, abychom dospěli k jasnějšímu, bezpečnějšímu a účinnějšímu systému dohledu. Stejně tak je tomu i v případě dohody o opatření druhého stupně, kterou má Komise na základě naší žádosti schválit do července 2010.
Podobně jsme se shodli také na tom, že správcovské společnosti mají být zodpovědné za postupy, mechanismy a jména kontaktních osob, jež umožní spotřebitelům a investorům získávat příslušné informace, v neposlední řadě i v případě, že chtějí podat stížnost, i když správcovská společnost nemá sídlo v jejich členském státě. V pozitivním světle bychom měli vidět možnost dalšího posilování spolupráce při výkonu dohledu na základě dvojstranných a mnohostranných dohod uzavíraných mezi příslušnými orgány členských států o SKIPCP a správcovských společnostech a stejně tak i dohodu o fúzích a strukturách typu "master-feeder", jež umožní provozovat činnost v celém rozsahu vnitřního trhu. Stále se nicméně názorově lišíme v otázce časových lhůt oznamovacího postupu, protože jsme od začátku chtěli a stále chceme, aby byly delší a přiměřenější, tak jak byly stanoveny Radou.
Nakonec bych ráda zmínila pokrok, jehož bylo dosaženo v otázce prospektu, klíčových údajů pro investory na ochranu spotřebitele, a poznamenala, že také v tomto případě jsme chtěli, aby vzhledem ke svým malým rozměrům byla tištěná kopie prospektu rozesílána automaticky a nikoli pouze na vyžádání. Na závěr bych chtěla říci, že bychom se zde všichni měli shodnout na tom, že je potřeba tuto složku uzavřít během prvního čtení.
jménem skupiny ALDE. - (SV) Pane předsedající, pane komisaři, rád bych začal poděkováním svému kolegovi ze skupiny Aliance liberálů a demokratů pro Evropu, panu Klinzovi, za jeho vynikající práci. V této tak rozbouřené době, jakou letošní podzim nepochybně byl, se našemu zpravodajovi, jak jsme zde již slyšeli, podařilo najít rozumný kompromis. I bez finanční krize se tyto záležitosti obtížně řeší. Vím o tom až příliš dobře, neboť jsem měl SKIPCP na starosti v roce 2001.
Cílem fondů SKIPCP není pouze vytvoření lepšího a většího trhu v oblasti fondů, ale také vytvoření trhu, který bude otevřený a uživatelsky vstřícný. A to se také z velké části skutečně podařilo. Množství překážek bylo odstraněno již v roce 2001. Rád bych vám všem připomněl, že ani tenkrát to nebylo nijak zvlášť snadné. Bylo to ještě v době před zavedením Lamfalussyho procesu. Několik překážek nicméně zůstalo a tyto jsou nyní předmětem jednání. Dojde ke zlepšení v oblasti marketingu. Zvýší se ochrana investorů. Budou možné fúze fondů a struktury typu "master-feeder", posílena bude spolupráce mezi orgány vykonávajícími dohled, jak o tom mluvil i pan komisař.
Citlivou otázkou byla pravidla týkající se pasu správcovských společností. Názory na toto téma jsme již slyšeli. Jsme si vědomi, že stanoviska se různí. Myslím si nicméně, že stávající návrh je návrhem dobrým. Hospodářská soutěž a otevřenost jsou v dobře organizovaném trhu vždy dobré.
Další důležitou otázkou byly klíčové údaje pro investory, které nahrazují zjednodušený prospekt. Mezi potřebnými informacemi a účinností je nutno nalézt rovnováhu. Příliš mnoho informací není dobré stejně tak jako příliš málo informací. Otázka jazyka je samozřejmě citlivá, ale domnívám se, že chceme-li skutečně něčeho dosáhnout v oblasti přeshraničního obchodu, musíme najít odvahu se s tímto problémem vypořádat. I v této oblasti je třeba nalézt rozumnou rovnováhu.
Jak se ukázalo na podzim, Evropa potřebuje finanční trh, který funguje účinným způsobem. SKIPCP otevřela cestu k takovému trhu a představuje úspěch a ceněnou značku i mimo Evropu. Tento vývoj bychom měli být schopni udržet, a to je ostatně něco, na čem tento návrh pracuje.
jménem skupiny UEN. Pane předsedající, rád bych nejprve poblahopřál panu zpravodaji k jeho vynikající zprávě. Odvedl nesmírně náročnou práci, aby dosáhl kompromisu, a k tomuto úspěchu mu blahopřeji.
Poté, co vstoupí přepracovaná směrnice o SKIPCP v účinnost, přispěje ke snížení tíživé byrokracie a zbytečných výdajů.
Během vyjednávání kompromisu projevily některé členské státy určité konkrétní obavy, které byly zohledněny, a to pak umožnilo vytvoření návrhu se silnou a širokou podporou. Domnívám, že návrh neochraňuje pouze spotřebitele, ale je dobrý i pro investory. Jak řekli již někteří mí předřečníci, otevření trh je pozitivum, a je-li správně regulován, může být dobrou věcí pro nás pro všechny.
Revize směrnice o SKIPCP je dalším svědectvím o tom, že si uvědomujeme provázanost současných finančních trhů, a tedy i potřebu společných pravidel a norem pro jejich účinnou regulaci a provozování globálního průmyslu finančních služeb. Uvědomujeme si to nejen v Evropě, ale v globálním měřítku, neboť procházíme finančním obdobím, které nemá obdoby. Je velmi důležité, abychom na řešení problémů pracovali společně a na globální úrovni.
Dovolte mi, abych připomněl, že dnešek představuje velkou příležitost: slavíme dnes 10. výročí vzniku evropské měny euro, jež samo slouží jako ilustrace významů hospodářské spolupráce. Je velké štěstí, že má země, Irsko, je členem eurozóny, protože v době dosud nevídaných výkyvů a současné globální recese se pro Irsko i pro ostatní země stala stávající měna zdrojem stability. Kdyby Irsko nebylo v eurozóně, ocitli bychom se pravděpodobně v nešťastném postavení Islandu - na to ovšem nedošlo.
Rád bych připomněl některým irským poslancům v této sněmovně - obzvláště strany Sinn Féin - že kdyby bylo bývalo po jejich, nebyli bychom nyní v eurozóně. Svého času o ní říkali, že je to krok zpátky. Irsko by nebylo členem měnové unie a jeho hospodářské postavení by bylo stejně špatné jako hospodářské postavení Islandu.
Rád bych připomněl všem, kteří se v Irsku stavěli proti evropskému projektu, že mnoho zemí na celém světe využívá irského odmítnutí Lisabonské smlouvy a těží z možných nebo reálně pociťovaných dozvuků tohoto odmítnutí k tomu, aby na úkor Irska samy získávaly nové kontrakty. Z hospodářského hlediska musí Irsko zůstat ve středu evropského rozhodování, kde jsme vždy také tradičně stáli a kde naše vlastní podnikání chce a potřebuje Irsko i nadále mít.
Pane předsedající, i při všech sporech, které v současnosti provázejí regulaci průmyslu finančních služeb i přes ukvapené volání po zavádění zbytečně rozsáhlých regulačních opatření jde o vítaný příklad zdravého rozumu a přiměřeného a uměřeného regulování tohoto odvětví průmyslu. Pan Klinz a Komise odvedli dobrou práci a já tuto zprávu i navrhovanou revizi s radostí podporuji.
SKIPCP představují životně důležitou součást evropského - a neváhám říci, že i skotského - odvětví řízení investic. Představují životně důležitý způsob spoření jak pro spořitele, tak pro investory, a to nejen v Evropě, ale na celém světě. Napodobování je dozajista dostatečný kompliment a vskutku dokonce i ve Spojených státech považují SKIPCP za vzor, o jehož uskutečnění by stáli. Pan Klinz začlenil do své zprávy většinu toho, co já sám považuji za životně důležité, jako je diverzifikace do několika nových investičních produktů a postupů, které dávají rozumnou míru bezpečnosti a neopouštějí rovinu zdravého rozumu. Ze všeho nejdůležitější je ovšem to, že musíme dosáhnout větších úspor z rozsahu. Mnoho našich SKIPCP má příliš malý rozsah a je jich rovněž příliš velké množství, a je tudíž nutno usnadnit fúze. Osobně bych se byl přimlouval za to, jít ještě dále a umožnit snadnější vytváření fúzí i v případě SKIPCP, které mají odlišné investiční cíle, za předpokladu, že by investor byl odpovídajícím způsobem chráněn a informován o těchto změnách.
Za třetí správcovský pas, který je novým životně důležitým ustanovením, jež umožní větší úspory z rozsahu, větší účinnost a omezení byrokracie. To vše je jedině v zájmu investorů. Z revize tudíž bude mít prospěch průmysl, ještě důležitější je však to, že z ní bude mít prospěch i investor a spořitel, a to nejen v Evropě, ale kdekoliv na světě. Zprávu pana Klinze a revizi směrnice o SKIPCP podpořím velmi rád.
(FR) Pane předsedající, pane Klinči, děkuji vám za vaši práci, za vaše úsilí i za vaše vyjednavačské schopnosti. SKIPCP jsou v jistém smyslu obchodní značkou evropských finančních trhů; jsou dobrým vývozním artiklem. V Evropské unii existují nicméně určité nerovnováhy, jako například tam, kde jsou producentské a spotřebitelské země, a kde se tudíž také uplatňují odlišné strategie.
Jedním z cílů revize této směrnice je organice vnitřního trhu, který by za těchto podmínek umožňoval skutečné fungování SKIPCP. V této fázi si musíme položit čtyři otázky: první otázkou, která byla vznesena již během této rozpravy, je zcela samozřejmě otázka pasu správcovských společností a i já jsem vyslechl pana komisaře, který mluvil o svých obavách z toho, že by pas mohl být špatně připraven. K jeho přípravě musí být ovšem vůle, pane McCreevy: občas jsem měl dojem, že pan komisař k tomu není zcela odhodlán. Potěšila mne proto jednání, která začala z podnětu Evropského parlamentu a Rady a která měla zajistit, abychom spolu s revizí směrnice o SKIPCP přijali i skutečný správcovský pas, jež umožní vnitřnímu trhu Evropské unie, aby fungoval za normálních podmínek.
Druhý postřeh se týká otázky zadržování. Žádáme-li v revidované směrnici o kapitálových požadavcích, aby banky zadržovaly 5 % z celkového objemu sekuritizací, které uvádějí na trh, bude nutno přistoupit s ohledem na podobné podmínky ke sjednocení zadržovacích povinností i na poli SKIPCP, protože stejná rizika s sebou musí nést stejná pravidla.
Můj třetí postřeh se týká otázky dohledu. Myslím, že nikdo zde nebude zpochybňovat naše odhodlání vymezit lepší podmínky dohledu. Všichni zde díky iniciativě pana předsedy Barrosa čekáme na výsledky pracovní skupiny vedené Jacquesem de Larosière. Domnívám se, že vzhledem k situaci už nemůžeme čekat o mnoho déle na provedení výsledků této pracovní skupiny. Bude to mít vliv na podmínky, za jakých bude organizován dohled mezi jednotlivými zúčastněnými stranami, tj. mezi producenty a spotřebiteli SKIPCP. Potřebujeme proto, aby byly vymezeny problémy, které s sebou dohled v této oblasti přináší.
Moje poslední poznámka se dotýká sporných otázek daňového režimu. Pan zpravodaj tyto otázky zmínil a pan komisař přislíbil jejich vyřešení. Za otázkou daňových režimů se skrývá problém protekcionismu, který musíme odmítnout a který chceme překonat. Dosáhnout toho bude možné pouze v případě, že se Komise z vlastního podnětu postará o to, aby daňový režim umožňoval skutečně volný pohyb produktů SKIPCP, neomezovaný žádným protekcionismem.
(LT) Chtěla bych podtrhnout vynikající práci našeho zpravodaje a jeho schopnost najít přijatelný kompromis. Podobně jako někteří mí předřečníci mám ovšem i já několik pochybností. Tyto pochybnosti se týkají ustanovení, podle něhož členské státy EU mají za povinnost připravit všechny dokumenty vztahující se k investičnímu podnikání, a to, jak se praví v dokumentu, "v jazyce obvyklém ve sféře mezinárodního finančnictví", což znamená v angličtině.
Hovořila jsem ve prospěch vytváření příležitostí pro podnikání s nižšími náklady, které by nebylo regulováno do všech podrobností, avšak správci fondů mluvící jedním jazykem, v tomto případě angličtinou, by neměli být upřednostňováni před ostatními a konkurenčně zvýhodňováni. Měli bychom rovněž předejít vytváření právní nejistoty.
Jak může spotřebitel hájit svá práva, pakliže dokument vytváří podmínky umožňující nejednoznačný výklad odpovědnosti za své finanční podnikání? Jsem pro jasné vymezení odpovědnosti za finanční podnikání a podmínek hospodářské soutěže, jimiž se investiční podnikání bude řídit.
(PL) Prioritou parlamentní práce by se podle mého názoru mělo stát zlepšení účinnosti mechanismů, na jejichž základě funguje SKIPCP. Aby bylo možné zvýšit prospěšnost a zlepšit hospodářskou soutěž v evropském odvětví fondů, mělo by dojít k omezení investorských nákladů, zároveň by však investoři měli mít záruku vysoké úrovně ochrany. Souhlasím s panem zpravodajem, že existující prospekt by měl být nahrazen bezpoplatným dokumentem, který bude obsahovat klíčové údaje pro investory.
Je rovněž velmi důležité, abychom pokračovali v práci na směrnici v oblasti zdanění fúzí fondů a odstranili daňové překážky. Dále zastávám stejně jako pan zpravodaj stanovisko, že praktické používání pasu správcovských společností, jehož záměrem je dát správcovským společnostem právo nabízet služby související se správou skupinového portfolia v celé EU, přispěje k vytvoření skutečného společného trhu v oblasti odvětví fondů.
člen Komise. - Pane předsedající, ještě jednou chci vyjádřit své uznání a obdiv k tomu, jak účinným způsobem Parlament zvládl tuto agendu. Je to výsledek pozoruhodně rychlého konsensu.
Jak již bylo zmíněno, nejsme ještě ani zdaleka u konce - stále ještě zbývá hodně práce, kterou je třeba vykonat na úrovni 2. Členské státy budou mít rovněž úkol provést tento soubor pravidel - úroveň 1 a úroveň 2 - do začátku léta 2011. Bude třeba zajistit rovněž podmínky pro spolupráci mezi vnitrostátními dozorčími orgány. Ty jsou klíčovým předpokladem správného fungování pasu správcovských společností.
Mohu vás ujistit, že Komise bude jednat tak, aby usnadnila pokrok tímto směrem a zasadila se o uskutečnění těchto naléhavě potřebných změn v evropském odvětví fondů.
zpravodaj. - (DE) Pane předsedající, ze všeho nejdříve chci říci, že souhlasím s panem komisařem, že v této věci nejsme ještě ani zdaleka u konce. Musíme nyní začít pracovat na provedení této legislativy a jedním z důvodů, proč jsme Parlamentu a Radě stanovili ony poměrně krátké lhůty je to, že chceme zajistit, abychom na provedení nemuseli čekat příliš dlouho. Musíme si udržet tempo, neboť je vidět, že trhy se mění závratnou rychlostí, a budeme-li za nimi stále jen pokulhávat, svých cílů nikdy úplně nedosáhneme anebo jich možná také nedosáhneme vůbec.
Dnešní debata ukázala, že kompromis, který jsme zde vyjednali, má širokou podporu napříč politickými stranami. Vím, že paní Lullingová vidí věci trochu jinak, ale já sám mám dobré důvody k tomu, abych věřil, že budoucnost prokáže neopodstatněnost jejích obav z toho, že postavení Lucemburska jako jednoho z ústředních center investičních fondů v Evropě by mohlo upadnout, a že nová směrnice o SKIPCP naopak vytvoří nové příležitosti i pro toto finanční centrum.
Paní Berèsová má naprostou pravdu: to, oč jde, je opravdu s konečnou platností vytvořit skutečný vnitřní trh v odvětví investičních fondů. Toto odvětví je příkladem skutečnosti, že ačkoli se zde bavíme o vnitřním trhu, v mnoha případech dosud nic takového nemáme. A to je to podstatné. Nikdo nepochybuje o tom, že to povede ke zcela nové a velmi ambiciózní úrovni spolupráce, včetně spolupráce mezi dozorčími orgány, ale dosáhnout toho musíme stůj co stůj. Také v jiných oblastech musí dozorčí orgány pracovat v těsné součinnosti, konstruktivněji a s větší vzájemnou důvěrou, než jak tomu bylo v minulosti. Poslouží-li směrnice o SKIPCP jako jemné pošťouchnutí, které tento vývoj povzbudí, bude to podle mého mínění jen dobře.
Opatření na úrovni 2, na něž poukázal pan komisař, je celá řada a na jejich projednání není mnoho času; tak tomu sice je, ale my všichni máme zájem na tom, abychom zajistili, že k tomu skutečně dojde.
Ani tím ovšem úkoly nekončí: i svůj domácí úkol bude muset udělat i samotné odvětví. Komisi i my zde v Parlamentu jsme se záměrně rozhodli nechat úplně stranou otázku zpracování fondů, protože se při své práci opíráme o předpoklad, že toto odvětví dostojí svému slibu a poradí si s touto záležitostí samo, bez legislativního tlaku. Nějakou dobu se na tom již pracuje a my ovšem nemáme dosud nic konkrétního, nač bychom mohli ukázat. Věřím, že odvětví fondů bude brzy schopno s něčím přijít, v opačném případě nebudeme mít jinou možnost než podniknout v dohledné budoucnost další kroky.
Na závěr bych rád poděkoval nejen Komisi, ale zejména i Radě za jejich spolupráci a za jejich aktivní podporu. Svůj vděk chci vyjádřit také všem zástupcům ostatních skupin, jmenovitě paní Berèsové, paní Gottardiové, panu Gauzèsovi a rovněž paní Lullingové, která, jak jsme dnes toho znovu byli svědky, své zájmy hájila s velikým nasazením, ale přesto, kdykoli to bylo možné, dokázala být dokonale ochotná ke kompromisu. Velmi vám děkuji.
(Zasedání bylo přerušeno v 9:40 a znovu zahájeno v 10:00.)
Dalším bodem je slavnostní zasedání a rozprava k desátému výročí evropské měny euro.
Pane Junckere, pane Giscarde d'Estaing, pane Trichete, pane Almunio, paní Berèsová, dámy a pánové.
Na prvního ledna 2009 připadly 10. narozeniny naší měny, eura. V Evropském parlamentu dnes slavíme jedno z nejdůležitějších a historicky nejvýznamnějších rozhodnutí, jaké kdy Evropská unie učinila. V Evropské unii, která hospodářsky stále více srůstala, bylo vytvoření eura logickým vývojem směrem k posílení společného trhu a zjednodušení obchodu v rámci jednotného vnitřního trhu; i tak ovšem v době před 10 lety, kdy měny 11 suverénních států byly nahrazeny jedinou měnou, existovala ohledně úspěšnosti plánované jednotné měny značně velká skepse. Zavedení euro vyžadovalo odvahu a rozhodnost.
Po deseti letech vidíme nejen to, že se euro těší stejné důvěře jako měny, jichž se v eurozóně užívalo před jeho zavedením, ale i to, že mimo veškerou pochybnost přineslo značné výhody jak lidem, tak podnikům v Evropské unii.
Eurozóna se stala skálou makroekonomické stability. Eurozóna vzhledem k velikosti své ekonomiky a vzhledem ke skutečnosti, že obchod v ní je z větší části vnitřní, prokázala mnohem větší odolnost vůči hospodářským šokům, než jakou měly členské státy v době, kdy používaly své národní měny.
Obzvláště v uplynulých měsících globální finanční krize se euro osvědčilo jako významný stabilizační činitel: jednotná měna nás ochránila před nejhoršími důsledky nejvážnější finanční krize od třicátých let minulého století.
Nebýt Centrální evropské banky a Evropského systému centrálních bank, které působí jako stabilizační činitel, by situace v Evropské unii byla vloni na podzim podstatně horší.
Stačí se podívat na Irsko, zemi, na kterou krize dopadla obzvláště tíživě: její členství v měnové unii ji uchránilo před krizí ještě větších rozměrů.
Měnová unie představuje, jak doufáme, nevratný krok směrem k hlubší hospodářské a politické integraci; její význam spočívá v "jednotě na základě společného cíle". Podobně jako v rodině spolu všichni členové eurozóny navzájem mluví a hledají přístup, který by pro každého z nich byl tím nejprospěšnějším.
Vytvoření eura však nebylo pouze rozhodnutím s hospodářskými a finančními důsledky; byl tím vyslán zároveň velmi jasný signál, že Evropská unie je schopná v zájmu budování společné a úspěšné budoucnosti dělat dalekosáhlá rozhodnutí a tato rozhodnutí realizovat.
Jednotná měna je dnes většinou občanů eurozóny považována za jeden z nejkladnějších výsledků evropské integrace. Má-li tomu tak být i nadále, musíme se vší silou zasazovat o stabilitu naší společné měny: to je jediný způsob jak zajistit, aby euro bylo i nadále, v budoucnosti, stabilizačním činitelem a bodem stability v rozbouřeném světě.
Do dnešního dne zavedlo euro více než polovina členských států Evropské unie. Před několika dny jsem jako 16. člena eurozóny přivítali Slovensko a jsem přesvědčen, že až budeme příště slavit další kulaté narozeniny eura, bude mít eurozóna ještě více členů. Na základě kritéria stability nemůže být cílem všech členských států Evropské unie nakonec nic jiného než zavedení naší jednotné měny.
Jsme přesvědčen, že toto postupné rozšiřování napomůže k posílení celé eurozóny a bude se symbolem společné, mírové evropské budoucnosti, a to zejména pro mladé lidi v Evropské unii.
Bývalý prezident Francie, pan Valéry Giscard d'Estaing, je zde dnes s námi a patří mu naše vřelé přivítání. Spolu s bývalým německým kancléřem panem Helmutem Schmidtem, bývalým lucemburským ministerským předsedou panem Pierrem Wernerem a dalšími je jedním z architektů naší jednotné měny. Srdečně vás tu vítáme, pane Giscarde d'Estaing.
Souhlasím s panem Helmuthem Kohlem, který společně s Françoisem Mitterandem a Jasquesem Delorsem a dalšími - ve filmu jsem viděli Jacquese Pantera - přispěl k úplnému zavedení eura a který v roce 1998 řekl, že "...měna je samozřejmě určitý způsob platby. Měna je však zároveň mnohem víc než způsob platby. Má co do činění s kulturní identitou a je měřítkem politické stability. Představte, jaký by to byl báječný úspěch, kdyby miliony našich lidí v Evropské unii..., s celou naší inteligencí, tvořivostí a pestrobarevnou rozmanitostí a navzdory všem potížím, používaly jednu jedinou měnu."
Jménem Evropského parlamentu bych velmi rád poděkoval všem architektům eura a všem lidem, kteří pro jeho zavedení připravili cestu, zejména pak Evropské centrální bance, jejímu současnému prezidentovi Jean-Claudu Trichetovi a jeho k naší lítosti již zesnulému předchůdci, Willemu Duisenbergovi, za jejich historický výkon. Význam Evropské centrální banky nelze v žádném případě přecenit.
Naše díky patří zejména i Alexandru Lamfalussymu, předsedovi Evropského měnového institutu, s nímž jsme se setkali včera večer a který se účastní rovněž i dnešního kolokvia.
Evropský parlament a jeho výbor, který je zodpovědný za tyto věci, Hospodářský a měnový výbor, jemuž svého času předsedal pan Karl von Wogau a poté paní Christa Randzio-Plathová, sehrál v tomto historickém projektu taky svou roli a po řadu let počínaje obdobím "směnného hada" a konče vytvořením jednotné měny fungoval jako hnací motor celého procesu. Totéž platí i o Hospodářském a měnovém výboru v jeho současné podobě, s jeho stávající předsedkyní paní Pervenche Berèsovou, jíž vděčíme za nápad uspořádat dnešní oslavu.
Od spuštění eura, k němuž došlo před 10 lety, pracovala Centrální evropská banka a Euroskupina na kultivaci stále těsnějších vztahů s Evropským parlamentem. Chtěl bych velice poděkovat prezidentům obou institucí, panu Junckerovi v jeho funkci předsedy Euroskupiny a prezidentu Evropské centrální banky panu Trichetovi, za jejich vynikající spolupráci s Evropským parlamentem.
U příležitosti 10. narozenin naší jednotné měny euro jí přejeme do dalších let ještě více úspěchů a našemu evropskému kontinentu světlou společnou budoucnost.
prezident Evropské centrální banky. - (FR) Pane předsedající, pane Giscarde d'Estaing, pane Junckere, dámy a pánové, je pro mne nesmírnou ctí a velkou radostí, že se mohu účastnit této oslavy vzniku eura, jednoho z největších evropských úspěchů.
Jean Monet, otec a zakladatel Evropy, kdysi řekl: "Resonuje-li určitá myšlenka s potřebami doby, přestává patřit lidem, kteří na ni přišli, a je silnější než ti, kdo ji mají ve své moci," a dodal pak: "Nejsou žádné předčasné myšlenky, jsou jen příhodné chvíle, na které si člověk musí umět počkat."
Po řadu desetiletí byla jednotná evropská měna myšlenkou, kterou sdílelo jen pár lidí. Mnohem více lidí se domnívalo, že k jejímu naplnění nikdy nedojde, anebo že je předurčená k neúspěchu. Dnes je jednotná měna skutečností pro 329 milionů našich evropských spoluobčanů. Jednou se bude na vytvoření eura pohlížet jako na rozhodující etapu na dlouhé cestě ke stále jednotnější unii evropských národů.
Nemohu se ubránit vzpomínkám na naše otce zakladatele - Roberta Schumana, Waltera Hallsteina, Alcida de Gasperi, Sierra Wernera, Sicca Mansholta a Paul-Henriho Spaaka - kteří, jak jsme měli možnost před pár momenty vidět - byli vizionáři, jimž vděčíme za Evropskou unii.
Vzpomínám rovněž na státníky, hlavy států a vlády, kteří byli rozhodnutými, přesvědčenými a odvážnými Evropany a kteří jsou tu dnes zastoupeni panem Valérym Giscardem d'Estaing. Bez by žádné euro neexistovalo.
Od té doby, co bylo zavedeno euro, poznali naši spoluobčané úroveň cenové stability, kterou dříve v oblasti eurozóny zažil jen málokdo. Tato cenová stabilita je ziskem všech evropských občanů. Chrání příjmy a úspory, přispívá ke snižování nákladů spojených s financováním, podporuje investice, tvorbu nových pracovních míst a středně- i dlouhodobou prosperitu. Jednotná měna je faktorem, který evropskému hospodářství dává dynamiku. Zvýšila se díky němu transparentnost cen, posílil obchod a urychlil proces hospodářské a finanční integrace.
(DE) Posledních pár měsíců je jasným důkazem další výhody eura. Finanční krize ukázala, že v rozbouřených dobách se lépe než v malém člunu pluje na velké a bezpečné lodi. Dokázali bychom v Evropě jednat stejně rychle, stejně rozhodně a stejně jednotně, kdyby nás nespojovala jednotná měna? Dokázali bychom uchránit naše jednotlivé národní měny před dopady finanční krize? Můžeme být hrdí na to, jakým způsobem zareagovaly evropské parlamenty, vlády a centrální banky. Společně se nám podařilo ukázat, že i za nelehkých okolností dokáže Evropa dělat rozhodnutí.
prezident Evropské centrální banky. - Za historický úspěch eura vděčíme nejen odhodlanosti a vytrvalosti vizionářských vůdců - o nich jsem se již zmínil - vděčíme za něj rovněž účinné souhře evropských institucí.
Evropský parlament sehrál v průkopnické době zcela zásadní úlohu. Parlament byl první evropskou institucí, která přišla s návrhem na jednotnou měnu, a to již v roce 1962. V minulých deseti letech, od okamžiku, kdy byla založena ECB, spolu naše instituce udržovaly a vedly velmi těsný a plodný dialog. V rámci tohoto dialogu proběhlo více než 50 slyšení, při nichž na půdě tohoto Parlamentu vystoupili členové Výkonné rady ECB a výborů zmíněných panem předsedou. Dialog mezi Parlamentem a ECB byl velmi významný, protože ECB umožnil prokazovat svou odpovědnost a vysvětlovat svá rozhodnutí a jednotlivé kroky před veřejností, reprezentovanou svými volenými zástupci.
Během prvních let své existence muselo euro obstát ve třech velkých zkouškách: zřízení zdravě fungující a věrohodné centrální banky, vytvoření nové stabilní měny a získání důvěry. Všechny tyto úkoly se podařilo zvládnout a euro je dnes pevnou a stabilní měnou. Je čas oslav, a jak jsem již řekl, já sám při tom cítím velké dojetí. Není ovšem čas k samolibému uspokojení. Se vším pádností na nás doléhají výzvy současnosti a po nich přijdou další. Trvalý úspěch Hospodářské a měnové unie závisí na tom, jak si s nimi poradíme.
Nejprve finanční krize. Krize odhalila zásadní slabiny uvnitř globálního finančního systému. Hrajeme velmi aktivní úlohu v celosvětovém úsilí, jehož cílem je tyto slabiny odstranit a přepracovat stávající právní i instituční rámec.
Za druhé je to měnová unie. Pevnost jednotné měny se zakládá na dvou pilířích: na měnové politice řízené ohledem na udržení cenové stability a na souboru hospodářských politik - které jsou, pane ministerský předsedo, velmi ke cti Euroskupiny. Problémy specifického rázu na poli hospodářství představuje pevné a věrohodné provádění Paktu o stabilitě a růstu, spočívající v soustavném úsilí o stále větší produktivitu a dynamiku našich ekonomik a v předcházení zásadním rozporům ohrožujícím hospodářskou soutěž v eurozóně.
Za třetí je to rozšiřování. Když jsme před 10 lety začínali, bylo nás 11 zemí. Nyní je nás 16 zemí. To samo již říká mnohé o našem historickém úsilí. Zvládnout rozšiřování co možná nejlepším způsobem, to je pro nás pro všechny velmi inspirující a náročný úkol, zejména pak pro Výkonnou radu a Radu guvernérů ECB.
Euro je historickým úspěchem. Největším úkolem dneška je odpovědnost za budoucnost. Máme před sebou nové úkoly. Podaří-li se nám tyto úkoly zvládnout s nejvyšší jasnozřivostí a odvahou, mohou se pro nás stát zdrojem silných myšlenek, takových, jež zmiňoval Jean Monnet a jež nás posunuly tak daleko dopředu na cestě stability a prosperity v Evropě.
Pane předsedající, pane Giscarde d'Estaing, pane Trichete, pane Almunio, dámy a pánové, během posledních 50 let dokázala Evropa již mnohokrát, že je schopna ambiciózních předsevzetí a že je rovněž schopna najít v sobě ducha i odhodlání, jež jsou potřebné k praktickému uskutečnění těchto předsevzetí.
Nejlepším příkladem toho je sama Evropská unie, její vnitřní trh i její rozšiřování, jinými slovy obnovení vazeb mezi evropskou geografií a historií, a rovněž Hospodářská a měnová unie, jejíž 10. výročí dnes oslavujeme.
Cesta, jež vedla k vytvoření Hospodářské a měnové unie a k zavedení naší jednotné měny byla dlouhá a geneze Hospodářské a měnové unie po původním impulsu, jímž byla Wernerova zpráva z roku 1970, je toho názorným dokladem. Byla to dlouhá geneze, která prošla obdobím měnového hada, Evropským měnovým systémem, vytvořením ECU v roce 1979, Delorsovým plánem v roce 1989, Maastrichtskou smlouvou v roce 1992 a rovněž dánským "ne" a francouzským "ano", o němž se svého času říkalo, že je to málo, a nesmíme zapomenout ani na krizi Evropského měnového systému v roce 1993. Nebyla to cesta, která by se obešla bez obtíží a nárazů.
Svého času bylo mnoho těch, kteří kritizovali jednotnou měnu, a to jak v politickém, tak v akademickém světě, nemluvě o značném počtu centrálních bankéřů, kteří měli za to, že Hospodářská a měnová unie není něco, čeho by bylo možné či žádoucí dosáhnout, a že i kdyby navzdory všemu přece jen vznikla, jednotná měna by byla jednoduše řečeno příliš slabá a neměla by dlouhého trvání.
Pro mě má velký význam, mohu-li využít 10. výročí této klíčové události evropské integrace, abych sám za sebe vzdal čest oněm mužům, kteří s podíleli na vytvoření eura, jako byl Pierre Werner, Helmut Kohl, François Mitterand, Jacques Delors, Valéry Giscard d'Estaing a další. Ještě jednou bych rád ocenil jejich vizi, jejich odhodlání a jejich nepolevující nasazení ve prospěch Evropy. Nikdo z těch, které jsem zmínil, ani žádný z těch mnoha dalších, kteří je provázeli, by si býval nemohl představit, jak rychlý úspěch bude mít jejich politický projekt. Od 1. ledna tohoto roku je členem Hospodářské a měnové unie již 16 členských států a euro je platidlem pro bezmála 330 milionů evropských občanů. Euro se od té doby stalo nejhmatatelnějším znamením evropské integrace. A jako toto hmatatelné znamení, uznávané na celém světě, je euro také měřítkem stability. Ochraňuje své občany před nejvážnějšími důsledky hospodářské krize. Pod 10 letech nelze než uznat, že euro je nepopiratelným úspěchem. Výročí mají smysl pouze tehdy, jsou-li mostem vedoucím do budoucnosti, neboť si musíme být vědomi toho, že navzdory našemu kolektivnímu sebeuspokojení, když si tu takto navzájem gratulujeme, máme před sebou skutečné zkoušky pevnosti a soudržnosti eura. Tento rok, rok 2009, bude nadmíru obtížným rokem jako pro ekonomiky eurozóny, tak pro evropské občany a budeme se vyrovnat s řadou problémů, jak vnitřních, tak vnějších.
Pokud jde o vnitřní problémy, musí vlády uvnitř eurozóny postupovat společně, aby vstřebaly účinky hospodářské krize a investovat prostředky do strukturálních základů hospodářství, aby byly schopny postavit most vedoucí do postkrizového světa. Výjimečné situace si žádají výjimečná opatření. Nesmíme ztrácet ze zřetele skutečnost, že euro, tento ochranný štít, který jsme postavili kolem našich ekonomik, nám jednoduše nespadlo do klína. Hospodářství eurozóny jsou proti negativním ekonomickým procesům lépe chráněny z toho důvodu, že jejich příslušnost k eurozóně je známkou kvality, která zaručuje, že její členové mají reálnou schopnost realizovat přísná ekonomická opatření a politiky založené na trvalém růstu a prosperitě svých občanů. Ochrana, již euro poskytuje, tudíž těsně souvisí s naší důvěryhodností, založené na schopnosti uskutečňovat takovouto politiku. Důvěryhodnost je základem výhod Hospodářské a měnové unie, a máme-li i nadále těžit z výhod jednotné měny, musíme si tuto důvěryhodnost zachovat.
Pokud jde o vnější problémy, musíme si odnést poučení z politických lekcí, které nám mezinárodní finanční a hospodářská krize uštědřila. Existuje přímá kauzální spojitost mezi současnou krizí, která začala ve Spojených státech, a základními nerovnostmi, které přetrvávají v současném světě. Nedostatek transparentnosti, odpovědnosti a integrity ve finančním odvětví pak fungovalo jako katalyzátor této krize. Znovunastolení stability ve finančnictví i v reálné ekonomice ve světovém měřítku předpokládá hlubokou reformu finančního systému a odstranění základních nerovností ve směsi globální spotřeby a globálních úspor. Vyrovnávání těchto nerovností vyžaduje aktivní spolupráci největších ekonomik v Americe, Asii i Evropě. Přes značný pokrok zůstává mezinárodní obraz eura až příliš často veskrze fragmentární a národní zájmy až příliš často vítězí nad zájmem společným, což brání tomu, aby eurozóna převzala plnou politickou odpovědnost, která by korespondovala s jejím hospodářským významem, a dále tomu, aby bylo možné dosáhnout všech hospodářských výhod plynoucích z Hospodářské a měnové unie. Hospodářská a měnová unie je samozřejmě projektem ekonomickým, v první řadě je však i politickým projektem. Musíme proto využít výhod druhé dekády existence eura, aby Hospodářskou a měnovou unii zdokonalili posílením politických orgánů, a to jak uvnitř, tak i navenek.
Pane předsedající, pane ministerský předsedo, předsedové výborů, dámy a pánové, jsem si jist, že mé názory budou resonovat s názory většiny z vás zde ve sněmovně, když řeknu, že po 10 letech, jež uplynuly od zavedení naší jednotné měny, jsem jako Evropan na úspěch eura hrdý.
Rád bych poblahopřál Parlamentu k tomu, že se rozhodl připomenout 10. výročí naší jednotné měny zde, v této zasedací síni Evropského parlamentu ve Štrasburku.
Euro a Hospodářská a měnová unie byly a jsou nepopiratelným úspěchem. Po celých těchto 10 let přinášelo euro řadu výhod všem svým členům a přináší je i v těchto dnech, uprostřed hluboké hospodářské a finanční krize.
Během krátkého období deseti let si euro díky své síle a stabilitě vydobylo zaslouženou dobrou pověst. Euro je druhou světovou měnou a díky této své úloze v mezinárodním hospodářství je lze již jako nástroj obchodu a jako platidlo v mezinárodním finančním světě v některých ohledech srovnávat s dolarem.
Především je však euro každodenní součástí života bezmála 330 milionů lidí v 16 zemích Evropské unie. My všichni máme ve svých peněženkách tento symbol společné evropské identity: neboť euro, vedle toho, že slouží jako měna, je i ústředním prvkem našeho evropského projektu, který nám hmatatelným způsobem připomíná výhody integračního procesu, který začal před více než půl stoletím.
Euro nám zajistilo nízkou inflaci a nízké úrokové sazby, a to díky makroekonomickému rámci zaměřenému na stabilitu. Euro bylo zcela jasným stimulem obchodu a investic ve všech členských státech. Za posledních 10 let euro rovněž přispělo k vytvoření 16 milionů pracovních míst v zemích eurozóny, třikrát více v porovnání s odpovídajícím počtem v předcházejícím desetiletí.
Euro podnítilo finanční integraci a rozvoj jednotného trhu; ochránilo členy eurozóny před vnějším rozvratem; a vždy bylo a nadále je pólem stability, a to nejen pro evropské, nýbrž i pro celosvětové hospodářství.
Krize je pro euro nepochybně zkušebním kamenem. Avšak kdo se domnívá, že Hospodářská a měnová unie není připravena čelit důsledkům této krize, ten je na omylu. Právě naopak: kdybychom neměli jednotnou měnu, byly by nepříznivé účinky krize mnohem horší.
Řada členských států se nyní bude potýkat se značnou nestálostí svých směnných kurzů a může být postižena případně i spekulativními útoky namířenými proti jejich vlastním měnám. Podstatně rozšířenější než v současnosti budou jejich dluhové cenné papíry, přičemž marže budou vzhledem k potírání krize prostřednictvím fiskálních zásahů nižší.
Pakt o stabilitě a růstu, který byl v roce 2005 reformován, podnítil vlády k lepšímu uspořádání svých veřejných účtů, což vedlo v roce 2007 k nejnižšímu rozpočtovému deficitu za posledních 25 let, a to jim nyní dává možnost postavit se krizi v lepší kondici.
Po celou dobu krize nesměřovaly akce Evropské centrální banky k ničemu jinému než k posílení dobré pověsti, již si euro vysloužilo již v dřívějších dobách existence Hospodářské a měnové unie.
Evropská centrální banka svým rozhodným přijetím všech nezbytných opatření a převzetím vůdčí role při spolupráci s ostatními centrálními bankami průmyslových zemí slouží jako bezpečný průvodce tímto obdobím a zásadním způsobem přispěla k odvrácení finančního kolapsu obrovských rozměrů.
Hospodářská situace v době oslav tohoto výročí není taková, jakou bychom by si ji bývali přáli, ve světle událostí však ještě více než jindy vyvstávají výhod Hospodářské a měnové unie. Pro země, které se k unii dosud nepřipojily, je eurozóna stále lákavější vyhlídkou, jak dokládá i minulý týden v Bratislavě, kdy jsme přivítali Slovensko jako nejnovějšího - již šestnáctého - člena eurorodiny.
Evropská komise a Parlament musí i nadále spolupracovat s členskými státy, s Euroskupinou, Evropskou centrální bankou a mezinárodním společenstvím, aby se podařilo vrátit naše ekonomiky na cestu udržitelného rozvoje.
S ohledem na to mají doporučení Komise obsažená ve zprávě, kterou jsme předložili před několika měsíci a která pojednávala o prvním desetiletí Hospodářské a měnové unie a zde ve sněmovně byla nedávno předmětem rozpravy, stále stejnou, ne-li dokonce větší platnost, jakou měla vloni na jaře.
Větší rozpočtová kázeň, uplatňovaná i v dalších makroekonomických aspektech, sepětí makroekonomické politiky a strukturálních reforem, vnější obraz eura a lepší řízení Hospodářské a měnové unie jsou a musí i nadále být hlavními tématy, na nichž je třeba založit druhé desetiletí existence eura, aby bylo přinejmenším tak úspěšné, jako bylo to první.
Pane předsedající, na závěr mi dovolte, abych vzdal hold vizím a snahám otců zakladatelů eura, jejichž imaginace a rozhodné jednání nám odkázaly měnu, na niž mohou být hrdi všichni Evropané. Základy tohoto úspěchu musíme chránit.
Krize zahájila novou kapitolu ve vývoji globálního hospodářství, ve kterém musí Hospodářská a měnová unie hrát i nadále odpovídající roli a sloužit společným zájmům a snahám všech Evropanů.
Pane předsedající, pane Junckere, pane Trichete, dámy a pánové, každý, kdo se podílel na vytváření evropské měny, je vám, pane předsedající, i vám, dámy a pánové, vděčný za tuto vaši milou iniciativu, když jste se rozhodli připomenout 10. výročí narození eura.
Patřím mezi lidi, kteří zastávají názor, že je lépe se vyhnout stále většímu počtu různých vzpomínkových akcí, ale tato má své oprávnění, protože připomíná největší příspěvek k evropské integraci od roku 1979, kdy se na základě všeobecného hlasovacího práva uskutečnily volby do Evropského parlamentu. Od té doby jsme zcela jistě urazili dlouhý kus cesty a snad toto milé, přátelské shromáždění nepodává úplný obraz.
Rád bych vzdal poctu všem těm, kdo nás po této cestě vedli i těm, kteří po ní za nimi následovali. Vzdálené počátky můžeme najít ve zprávě lucemburského ministerského předsedy, Pierra Wernera, vašeho předchůdce, z roku 1970. K činům v této oblasti však podnítila až měnová krize v letech, které následovaly, a flotace měny. Dokud byly směnné kurzy měn pevné, nezpůsoboval měnový systém naší snaze vytvořit společný trh žádné potíže. Jakmile se však směnné kurzy uvolnily, začal se objevovat i tento problém.
Po neúspěšných pokusech vytvořit měnového hada začaly přicházet mezi léty 1975 a 1980 silné podněty ze strany Francie a Německa, které vedly ke schůzce v Brémách v severním Německu a k rozhodnutí vytvořit Evropský měnový systém a zavést ECU, předchůdce eura. Tento krok měl svou oporu i u našich partnerů v zemích Beneluxu a v Itálii.
Po období méně intenzivní činnosti mezi léty 1980 a 1988 dostal proces nový podnět poté, co Rada vytvořila výbor, v jehož čele stanul Jacques Delors, a v návaznosti na to došlo k podepsání Maastrichtské smlouvy.
Vzpomeňme na průkopníky, kteří k tomu přispěli svým dílem, mezi něž patříte odnedávna vy sám, pane předsedající, stejně tak jako můj přítel kancléř Helmut Schmidt a jeho státní tajemník Manfred Lahnstein; Bernard Clappier, toho času guvernér Francouzské banky a spoluautor Schumanovy deklarace z roku 1950. Těm všem dnes patří naše velké díky.
Co je možné při této příležitosti, kdy v době současné krize slavíme 10. výročí eura, říci na jeho podporu? Co dobrého můžeme pronést k přípitku na toto výročí? V první řadě to, že úspěch eura předčil všechna očekávání, a to samozřejmě nejen očekávání jeho odpůrců, ale dokonce i jeho zastánců. Nechci zabíhat do podrobností, protože jste mi dali pouze pět minut. Mezi léty 1995 a 2000 jsem měl několik rozhovorů s těmi nejlepšími monetárními odborníky a ti všichni byli velmi skeptičtí ohledně možnosti úspěšného zavedení eura.
Během 10 let se euro stalo světovou měnou číslo dvě, a již jak bylo před chvílí zmíněno, jednou z nejuznávanějších měn. Zdravá měnová politika vedla k vytvoření ochranného štítu proti krizi a platformy neinflačního růstu. Nebýt eura, větší část Evropy by nyní v důsledku měnového tornáda byla vzhůru nohama, a to by jen dále zhoršilo hospodářskou krizi.
Očekáváme, že měnová politika učiní, co je v jejích silách, aby v rámci možností, které jí dává síla naší měny, utlumila nepříznivé dopady krize a umožnila návrat k neinflačnímu růstu, což se nám dosud nedaří, a opět tak vyrovnat deficity veřejných rozpočtů a úroveň dluhu, jež v důsledku krize narostly do značných výšek. V tomto ohledu vkládáme svou důvěru do řídících pracovníků a zaměstnanců Evropské centrální banky, kteří už vypuknutí krize dokazují svou vysokou odbornou připravenost. Respektujeme rovněž jejich rozhodnost a nezávislost.
Chtěl bych skončit dvěma poznámkami. Musíme se mít na pozoru před tím, abychom se snažili dát euru globální rozměr, neboť naše snahy by byly marné, a přitom bychom znásobili rizika, s nimiž se potýkáme. Euro je měnou Evropy a musí být výrazem její zvláštní kultury a platit jako vzor racionálního a stabilního modelu i pro ostatní světové měny.
Mám konečně za to, že veřejnost nebude muset čekat příliš dlouho na obnovení bankovní regulace v eurozóně. Zdá se mi, že bychom mohli vyzvat Evropskou centrální banku, aby zahájila tento proces obnovy pořádku a dohlédla na jeho uplatňování v souladu s čl.106 odst. 5 Maastrichtské smlouvy. To, co nyní opravdu potřebujeme, je silný podnět, odbornost a harmonogram našich dalších rozhodnutí, který by mohla vypracovat Evropská centrální banka a Rada ministrů pro eurozónu, jejímž jste, pane Junkere, dobrým předsedou, by jej pak mohla přijmout a uskutečnit.
Pane předsedající, na závěr svého projevu chci říci, že symbol integrace, který představuje úspěch eura, nám musí dodat odvahy k dalšímu kroku na cestě k této stále jednotnější Evropě, jakou nám doporučují různé smlouvy a jakou my sami chceme mít. Je na nás, abychom se proti nevyhnutelnosti pádu postavili s energií svého úspěchu. Tento úspěch dnes nese zvučné jméno - euro.
předsedkyně Hospodářského a měnového výboru. - (FR) Pane předsedající, euro je úspěšným výsledkem vize a politické vůle, nikoli produktem trhu. Je důkazem toho nejlepšího, čeho je schopna Evropa dosáhnout, když všichni spojí své síly.
Chci při této příležitosti samozřejmě také vzdát čest a dík za nás samotné, za naše děti i za všechny ostatní otcům zakladatelům a architektům tohoto úspěchu: Pierru Wernerovi, který je zde s námi, kancléři Helmutu Schmidtovi, prezidentu Giscardovi d'Estaing, předsedovi Evropské komise Jacquesovi Delorsovi, kancléři Helmutu Kohlovi, prezidentovi Françoisi Mitterandovi, baronovi Alexandru Lamfalussymu, panu Tommasovi Padoa-Schioppovi, panu Philippovi Maystadtovi a všem ostatním, které jsem nejmenovala. Chtěla bych také vzdát čest vaším předchůdcům, pane předsedající, za jejich činnost i za činnost mých předchůdců, pana Karla von Wogau, který je tu stále s námi, a paní Christě Randzio-Plathové, která tu také dnes je. Činnost tohoto Parlamentu sehrála klíčovou roli v tom smyslu, že v době přechodu na euro nešlo pouze o převod účtů v bankách, ale šlo i o naše občany, aby si na novou měnu zvykli, aby se jí přizpůsobili a přijali ji za vlastní. Myslím, že činnost naší instituce si dnes zaslouží připomenutí a uznání.
Rovněž mne těší, že se toto slavností shromáždění koná zde, v Evropském parlamentu, sídle demokracie pro všechny evropské občany. Euro je koneckonců prvořadým zájmem nás všech a až na druhém místě věcí bank. Evropané nám bez problémů řeknou, že euro je skutečně zajímá. Některé vlády naopak nerady připouštějí, aby Evropa měla své symboly. Evropané sami nicméně přijali euro jako symbol své příslušnosti k Evropské unii.
Euro samozřejmě nepoužíváme všichni. Na začátku nás bylo 11, nyní je nás 16. A můžeme očekávat, že se k nám přidají další. Mám nicméně pocit, že stávající krize vyvolává v některých zemích pokušení rozmyslet si, mají-li či nemají patřit k eurozóně. Myslím, že právě to je nejlepším důkazem našeho úspěchu. Evropa byla už častěji schopna dosáhnout pokroku tím, že dokázala svou účinnost a při této příležitosti, kdy si připomínáme 10. výročí naší měny, jsme si jasně vědomi toho, že hodnocení eura je veskrze pozitivní. Některé země, které až dosud váhaly, snad budou chtít nyní přijít a zaklepat na dveře eurozóny. My sami je můžeme jen povzbudit, aby tak učinily, ovšem za podmínek stanovených Smlouvou, které nebyly ještě nikdy revidovány a které Evropě umožňují, aby dosahovala pokroku v hospodářských i měnových záležitostech na základě dvou pilířů konsolidace a rozšiřování.
Určité výročí je však i chvílí vhodnou k tomu, abychom pohlédli do budoucnosti. Euro, které je bohatší o 10 let své existence, musí nyní otevřít nové oblasti rozvoje, jimiž jsme se sice zabývali již i dříve, ale stále zde máme před sebou spoustu práce.
Co se týče hospodářské spolupráce, Jean-Claude Juncker popsal krizi, jíž nyní procházíme. Není to normální situace. V této současné krizi jsem si všichni vědomi, že kdybychom byli schopni dosáhnout v hospodářské unii stejného pokroku, jakého jsme byli schopni dosáhnout v měnové unii, byli bychom na tom dnes ještě lépe. Budiž to pro nás zdrojem poučení. Není to pro nás normální situace, že musíme zabývat vyrovnáváním rozpočtového deficitu a nikoli kvalitou veřejného financování. Vlády se musí naučit mluvit o svých hospodářských politikách společně. Není to normální situace ani pro členské státy, aby si půjčovaly při tak rozdílných úrokových sazbách, mají-li přitom tutéž měnu a tutéž úrokovou sazbu, stanovenou Evropskou centrální bankou.
Totéž platí, i co se týče dohledu nad finančními trhy. Pan prezident Giscard d'Estaing zmínil článek 105 odst. 6, který je naší společnou platformou a základem našeho pokroku. Domnívám, že jedním z poučení, která si z této krize můžeme odnést, je i to, že bude zřejmě nezbytné, aby Evropská centrální banka na sebe vzala úlohu dozorčího orgánu. Nechceme, aby se od sebe oddělil dohled nad finančními trhy a makroprudenční dohled. Abychom toho však dosáhli, budeme muset jakožto političtí vůdci přemýšlet o tom, jak dosáhnout rovnováhy. Bude-li Evropská centrální banka vidět, že došlo k posílení její odpovědnosti, bude třeba ukázat, jakým způsobem lze dosáhnout institucionální rovnováhy v budoucnu.
Nakonec bych si dovolila jednu poznámku týkající se mezinárodní role eura. Souhlasím s tím, že nesmíme pro euro požadovat přehnanou výsadu rezervní měny. Nemůžeme nicméně považovat za normální, že jsme si dali 10 let na vytvoření eura a po dalších 10 letech, které uplynuly od přechodu na euro, jsme na mezinárodním poli stále pasivní a v probíhajícím procesu obnovy rovnováhy celosvětového měnového systému není jasněji slyšet silný zvuk eura.
Domnívám se, že euro je více než pouhá měna. Z toho důvodu je to taky záležitost, kterou se pro její význam musí zabývat tento Parlament. Euro je nástrojem ve službách našich občanů, kteří nyní procházejí nejhlubší krizí naší doby. Musíme proto využít tohoto úžasného výtvoru, tohoto symbolu Evropy k tomu, abychom našim občanům pomohli krizí projít pokud možno bez újmy.
člen Hospodářského a měnového výboru. - (DE) Pane předsedající, deset let existence eura je rozhodně důvodem k oslavám. Kdyby před 10 lety někdo řekl, že euro čeká tak skvělý vývoj, jaký má dnes za sebou, byl by ostatním k smíchu. K jeho úspěchu přispělo mnoho lidí, a já si pamatuji i množství skeptických hlasů - o euru se mluvilo jako o nedonošeném dítěti či jako o nerealizovatelném projektu - a dnes přitom víme, že to byla vize, k níž přispělo mnoho lidí. Moje předřečnice nám připomněla všechny ty, kteří k této věci přispěli, připomněla nám milníky tohoto vývoje, Evropský měnový systém, který spočíval v dohodě s Evropskou centrální bankou o vytvoření středních parit, o Delorsově zprávě, která stanovila tři fáze zavádění měnové unie, Maastrichtskou smlouvu - jež byla uzavřena pouhé dva roky po pádu Berlínské zdi - a přechodná období. Na dnešní úspěšnosti projektu společné měny euro se podílelo a podílí mnoho lidí.
Zaznělo již z úst předsedkyně výboru, paní Berèsové, že během tohoto období, obzvláště pak od roku 1994, kdy se začala provádět Maastrichtská smlouva, až do roku 2002, Parlament aktivně spolupracoval na zavádění bankovek a mincí a prostřednictvím celé řady zpráv, diskusí, stanovisek a návrhů a já bych chtěl na tomto místě vyjádřit zvláštní poděkování dvěma předsedům výborů z této doby, panu von Wogau a paní Randzio-Plathové, kteří reprezentovali Parlament i před vnějším světem a zajistili tomuto projektu, který byl původně dílem vlád, potřebnou parlamentní podporu. Dnes usilujeme rovněž, za předsednictví paní Berèsové, o stejnou reprezentaci.
Dne 18. listopadu přijal Parlament velkou většinou svých hlasů zprávu, v níž líčíme úspěchy, výzvy, rizika a problémy, a já bych rád zmínil jen několik dalších věcí vedle těch, o nichž již mluvila paní Berèsová.
Euro představuje veliký úspěch a zcela jedinečný projekt: centrální měnová politika řízená Evropskou centrální bankou a lokální rozpočtové a finanční politiky. Je důležité, aby vazba mezi oběma úrovněmi odpovědnosti podle Paktu o stabilitě a růstu byla zachována i v budoucnu v dobách krize. Bez Paktu o stabilitě a růstu, bez silnější koordinace rozpočtové a finanční politiky by bylo euro v budoucnu vystaveno rizikům, jimž se lze vyhnout. V tomto ohledu se obracím zejména na členské státy eurozóny, ale i na celou Evropskou unii, aby dodržovala tuto kázeň, tuto koordinovanou spolupráci, vzhledem k některým problémům ještě vážněji, než tomu bylo v minulosti.
Euro podstatnou měrou stlačilo inflaci, a vytvořilo tak prostředí důvěry a stability a stalo se druhou nejčastěji používanou rezervní měnou, a to v průběhu tak krátké doby, že by si nikdo dříve nedokázal představit, že by něčeho takového mohlo být schopné. Euro zvýšilo tlak na strukturální reformu v členských státech, a ve věku globalizace se tak stalo "otužovací kúrou" pro podniky i národy. Instituce eurozóny - některé z nich zmínila již moje předřečnice - Rada ministrů pro ekonomické a finanční záležitosti (Ecofin), Euroskupina a mnoho dalších institucí vytvořily spolu s Komisí a Evropskou centrální bankou nezbytné podmínky, protože již fungovaly, protože tady již byly, protože pracovaly nezávisle, abych mohly rychle, spolehlivě a správně reagovat v situaci hospodářské krize.
Viděli jsme, že euro se osvědčilo jako páka, která dopomohla k vytvoření evropského finančního trhu. Politický závěr vyplývající z těchto našich společných úspěchů je ten, že státy se společnou měnou a společným vnitřním trhem dosáhly jedinečný stupeň integrace, který je zárukou míru a prosperity.
Nemůžeme se ovšem domnívat, že by existence eura byla do budoucna samozřejmostí. Je zde celá řada konkrétních požadavků, které nás nutí, abychom tato rizika vzali vážně: odpoutávání národních ekonomik, které je spojeno se značnými riziky v souvislosti s růstem mezd a rozpočtovými deficity, bychom si ani o tomto výročí neměli zakrývat.
Zcela odlišným aspektem je rozdílný vývoj úrokových sazeb za vládní dluhopisy. Jsme v současnosti svědky toho, že marže úrokových sazeb, které se nepochybně snížily, opět rostou, což s sebou v tomto ohledu nese možnost nových problémů pro jednotlivé členské státy uvnitř eurozóny.
Rád bych sněmovně připomněl, že zejména v souvislosti s rozšiřováním eurozóny nelze poskytovat žádný zvláštní rabat a že všechny státy, které jsou členy eurozóny, jsou schopny a jsou i povinny dodržovat tyto podmínky Maastrichtské smlouvy.
Veřejnost přijala euro dobře. Vydobylo si důvěru celého světa. Úspěšně prošlo první zkouškou a jedinečným způsobem přispělo k trvalé integraci našich evropských národů. A to je věc, na kterou můžeme být všichni hrdí. Děkuji vám.
jménem skupiny PPE-DE. - (FR) Pane předsedající, pane Giscarde d'Estaing, pane Junckere, pane Trichete, pane Almunio, dámy a pánové, bylo zde vysloveno již mnoho dobrých myšlenek.
Za 10 let své existence se euro stalo pro Evropu silným symbolem. Přesto se však myšlenka, že by si Evropa mohla vytvořit jednotnou měnu, jejíž základy byly položeny zejména brémskou dohodou o měnovém systému z roku 1978 a vytvořením ECU, setkávala svého času se skeptickými postoji jak ze strany trhů, tak i ze strany významných mimoevropských měnových institucí. Měli bychom zde poděkovat a poblahopřát všem těm, kteří stojí za tímto rozhodnutím a jejichž jména zde již byla zmíněna.
Vytvoření eura je nejlepším důkazem toho, že nechybí-li politická vůle, je Evropa schopna činit dlouhodobá politická rozhodnutí v zájmu společné vzkvétající budoucnosti. Toto výročí je pro nás nadějeplnou zprávou, která nám v těchto dnech přichází opravdu velmi vhod.
Je ovšem třeba říci, že mezi našimi spoluobčany bylo až donedávna euro přijímáno se smíšenými postoji. Pro ty, kteří cestují, byla výhoda jednotné měny očividná. Pro ty, kdo necestují, se euro spojovalo se zvýšením cen. Z provedených studií ve skutečnosti vyplynulo, že většina zemí pocítila inflaci, i když oficiální čísla ukazovala, že se zejména díky zásahům Evropské centrální banky podařilo zajistit stabilitu měny. Skutečnost je taková, že někteří se rozhodně chopili výhodné příležitosti, kterou jim euro nabízelo, a zaokrouhlili své ceny směrem vzhůru, a spotřebitelé dost možná nebyli dostatečně ostražití.
Námitky přišly i ve chvíli, když se zvýšila hodnota eura oproti dolaru, tentokrát ze strany výrobců, kteří vyrábějí z větší části uvnitř eurozóny, ale prodávají jinde. Evropská centrální banka neměla nikdy nedostatek kritiků, kteří spíše nežli její nezávislost zohledňovali její politiku v oblasti úrokových sazeb, které se zdály být příliš vysoké.
Dnešní krize však řadu těchto postojů změnila. Všichni si uvědomujeme, že euro je rozhodujícím činitelem při omezování evropských otřesů způsobených krizí, která sem byla importována ze Spojených států. Evropská centrální banka je nepochybně jednou z nejzodpovědnějších centrálních bank. Její neobyčejně dobře vážená rozhodnutí se setkala s jednomyslným přijetím. V jaké situaci bychom nyní byli, kdyby jednotlivé členské státy musely hájit každý svou vlastní měnu? Nevyhnutelně by muselo dojít na devalvace a nemohli bychom se vyhnout měnové krizi.
Vítané výsledky zavedení eura nás musí povzbudit k tomu, abychom šli dále a pracovali na rozsáhlejší koordinaci hospodářských politik a abychom zachovávali zásady Paktu o stabilitě a růstu. V současné době, pravda, je možné a snad i nutné připouštět výjimky, ale tyto výjimky mohou být pouze dočasné a je při tom třeba vždy mířit k cíli vyvážených veřejných financí. Kvalitně spravované veřejné finance a kvalitně prováděná hospodářská politika je koneckonců nezbytná ještě více než kdykoliv předtím. Obojí je zárukou účinnosti, konkurenceschopnosti a růstu. Obojí je podmínkou pevnosti naší měny, eura.
jménem skupiny PSE. - (FR) Pane předsedající, v době nejistoty je důležité, abychom měli možnost obrátit se k něčemu, co má spolehlivou hodnotu: a to je euro. Jelikož jsem měl v období příprav na budoucí jednotnou měnu možnost sehrát svou dílčí roli jako člen Rady ministrů pro ekonomické a finanční záležitosti, byl jsem svědkem pochybností na obou stranách sporu i opatrné přešlapování členských států, což nakonec ještě rychleji učinilo z Euroskupiny silnější fórum pro spolupráci. Následně se dostavily dva nejradostnější úspěchy, a to díky odhodlání několika států pohnout se z místa a udělat z integrace něco reálného pro všechny naše spoluobčany. Mám na mysli Schengenskou dohodu umožňující volný pohyb všech Evropanů, k jejíž realizaci došlo z podnětu pěti států: Francie pod vedením prezidenta Mitteranda, Německa, v jehož čele stál kancléř Kohl, a spolu s nimi zeměmi Beneluxu. Švýcarsko se nyní stalo součástí schengenského prostoru, Britové a Irové se však této Evropy občanů stále straní.
Prezident Mitterand a kancléř Kohl byli rovněž politickými architekty eura, i když bylo mnoho dalších zastánců tohoto měnového úspěchu, počínaje Jacquesem Delorsem. První poučení, které bych z toho chtěl vyvodit, je to, že kdo chce lepší Evropu, nesmí se bát mezivládní akce, obzvláště pak v situaci, kdy je zde koalice států, které opravdu chtějí, aby se Evropa posunula vpřed. Prümská smlouva, jejímž záměrem je potírání závažné trestné činnosti, je příkladem této pozitivní a intenzivnější spolupráce ve prospěch Evropy. V době, kdy Ústavní smlouva je mrtva a pohřbena, což je důsledkem společného "ne" v hlasování, za nímž stojí zvláštní politické síly nejen ve Francii, ale i v Nizozemsku, a kdy nestravitelné legislativní sousto známé pod názvem Lisabonská "mini" smlouva narazí na odmítavý postoj Irska a nakonec možná i České republiky, měli bychom dokázat, že Evropa i přesto stále funguje, protože se může spolehnout na rozsáhlou oblast intenzivní spolupráce.
Přitažlivost eura každopádně bez újmy i nadále trvá. Po Slovinsku se k nám přidalo i Slovensko. Ostatní přepadl neklid, neboť nemohou těžit větší měrou z výhod, který dává euro v podobě ochranného štítu.Dokonce i ve Spojeném království se začínají ozývat hlasy zpochybňující skvělou britskou izolaci, když sledují pád libry, která se během necelého století propadla z výšin světové rezervní měny na úroveň průměrného platidla. Díky soustavným zásahům Wima Duisenberga, Jean-Clauda Tricheta a jim podobných se euro stalo během 10 let druhou světovou rezervní měnou. Dolar si v oblasti globálních transakcí samozřejmě zachovává své královské postavení, neboť stále umožňuje jistou investici, avšak kolosální dluhy Spojených států hromadící se na úkor zbytku ostatního světa, který má financovat jejich životní styl, budou stále více zasévat semeno pochybnosti nad schopností největší hospodářské mocnosti dostát svým závazkům. Finanční svět ve skutečnosti směřuje k jakémusi euro-dolarovému duopolu. Každý monetární duopol zpravidla prochází vyhodnocováním zisků a ztrát, často dosti nenadálým. V době všudypřítomné recese svět potřebuje stabilitu a nové jistoty. Euro bude mít v této nové stabilitě klíčovou úlohu. Evropská centrální banka (ECB) učinila, co bylo potřeba učinit pod tlakem celosvětové finanční krize "made in the USA".
Jak řekl Jacques Delors, euro je ochranným štítem pro celou Evropu, euro však dosud nebylo dostatečným stimulem pro evropské hospodářství. ECB je jediná instituce, která má na starosti měnovou politiku. Když na to přijde, je Komise pouze prvořadým poradcem, který dává návrhy, jež jsou obecně vzato užitečné, avšak reálnými ekonomickými hráči zůstávají samotné státy, které naneštěstí jednají neorganizovaným způsobem. Přestože účinná harmonizace kumulativní hospodářské síly 27 států by mohla dělat zázraky, Euroskupina i přes chvályhodné úsilí Jean-Clauda Junckera zůstává i nadále pouze neformální diskusní skupinou. Na jaře 1999 jsem byl svědkem pokusu, který na půdě Euroskupiny podniklo několik ministrů financí, mezi nimi Oskar Lafontaine, Dominique Strauss-Kahn, Carlo Ciampi a několik dalších, o nastolení hospodářské a měnové spolupráce mezi Evropskou unií a Evropskou centrální bankou. Wim Duisenberg pronesl velmi ostrá slova: "s Evropskou centrální bankou nebude žádná koordinace ex ante, protože na naše rozhodnutí budete muset reagovat vždy ex post." Důvod je zřejmý: ECB je a zůstane nezávislá, pokud jde o vedení své měnové politiky, nezávislost však neznamená odmítání konstruktivního dialogu mezi institucemi, jejichž úkolem je hájit zájmy a společný osud 500 milionů Evropanů. Nic nebrání tomu, aby se státy organizovaly lépe, pokud jde o odpovídající koordinaci svých hospodářských politik, ať už se tak děje uvnitř EU, nebo ještě spíš v případě, že reprezentují Evropu navenek, jak to před chvílí tak výstižně uzavřel Jean-Claude Juncker.
jménem skupiny ALDE. - (DE) Pane předsedající, pane Giscarde d'Estaing, pane Junckere, pane Trichete, pane Almunio, dámy a pánové, je podle mého názoru velmi politováníhodné, že se dnes na tomto slavnostním zasedání sešlo poměrně tak málo poslanců, protože je to skutečně historická událost. Z úst různých mých předřečníků jsme již slyšeli, kolik skepticismu doprovázelo zavádění eura. Zdálo se, že nezvladatelné budou už jen pouhé logistické problémy související se zavedením miliardového množství bankovek a mincí a myšlenka, že bychom dokázali spojit společnou měnovou politiku s jednotlivými oddělenými fiskálními politikami členských států, se jevila nejen jako velký problém, ale jako holá nemožnost.
Fakta nás dnes přesvědčují o něčem zcela jiném. Evropská měnová unie je skutečnost; euro má za sebou už desetiletou existenci. To je něco jako malý politický zázrak, a opět se tak prokázala pravdivost slov Waltera Hallsteina, prvního předsedy Komise: "Kdo v evropských záležitostech nevěří na zázraky, není realista."
Pochybnosti občanů, z nichž se mnozí v řadě členských států domnívali, že s příchodem eura vyletí ceny do závratných výšek, se nyní již rozplynuly. Euro dnes již přijímá většina občanů a přijímá je dokonce i s nadšením. Stalo se něčím na způsob evropského poznávacího znamení: spolu s hymnou a vlajkou je to jeden z mála symbolů, které dnes máme.
Bylo by myslím možné říci, že v prvních letech existence Evropské centrální banky pluly Evropa a evropské hospodářství v poměrně klidných vodách, takže banka neměla s prosazováním politiky stability žádné větší potíže. I tak stojí za pozornost, že průměrná míra inflace během prvního desetiletí existence eura byla přibližně 2 %, jinými slovy byla víceméně na úrovni, na které si Evropská centrální banka sama předsevzala udržet. Na druhé straně německá marka, která se ukazovala jako vzor stability, měla za 50 let svojí existence průměrnou míru inflace 3 %. Lze tudíž říci, že Evropská centrální banka si vedla velmi dobře.
Svou skutečnou sílu a svou opravdovou kvalitu však ukazuje Evropská centrální banka teprve nyní, v době stávající krize. Připadá jí v této situaci nesmírně důležitá úloha. Dokázala, že je nezávislá, účinná a sebevědomá a že jedná rozhodně a rychle. Stala se příkladem několika dalších centrálních bank, a to jak v evropských zemích, které ještě nejsou součástí eurozóny, tak i mimo Evropu. Ústřední bance Spojených států dala jasně najevo, že je schopna vést úspěšnou politiku, a to nikoli navzdory své nezávislosti, nýbrž právě naopak díky tomu, že je politicky nezávislá a že nepodléhá pokynům těch či oněch vlád.
Je nám známo, že v tuto chvíli, poté co byla bankovní odvětví v jednotlivých členských státech vzata pod ochranný deštník, snaží se členské státy vytvořit různé ekonomické stimulační plány, který by umožnily vstřebat nepříznivé dopady finanční krize na reálnou ekonomiku. To s sebou pro Evropskou centrální banku ponese další výzvy, protože je zde riziko, že rozdílné přístupy povedou k narušení podmínek hospodářské soutěže a že sblížení, jehož se nám mezi jednotlivými členy eurozóny podařilo zčásti dosáhnout, bude ztraceno a budeme svědky stále většího vzdalování. Proti tomu je třeba zasáhnout a z toho důvodu je tak zásadní a tak důležité, abychom nepodrývali či neopouštěli Pakt o stabilitě a růstu. Právě naopak: musíme zajistit, aby si i nadále uchoval svou platnost. Z tohoto důvodu je také tak důležité, aby jednotlivé členské státy skutečně prováděly strukturální reformy, jak je o to v minulosti Komise i Evropská centrální banka opakovaně žádaly.
Evropské centrální bance připadne v nadcházejících letech ještě další úkol. Krize nás naučila, že potřebujeme nějaký druh evropského dohledu nad finančním trhem, a to je oblast, kde Evropská centrální banka může hrát významnou roli. Vyslala již signál, že je v zásadě ochotna zavést určitý druh centrálního evropského dohledového systému, analogického Evropskému systému centrálních bank. Posílena musí být dále mezinárodní úloha eura. Euro musí promlouvat jedním hlasem a musí být zastupováno jako jednotka v mezinárodních organizacích, jako je Mezinárodní měnový fond a OECD (Organizace pro hospodářskou spolupráci a rozvoj).
Stále ovšem platí, že jednotná měna bez jednotné fiskální hospodářské politiky je a rovněž i nadále bude riskantní podnik. Není to jen nějaká maličkost. EU má před sebou stále několik nesnadných úkolů: potýkáme se s vysokou a bohužel i nadále rostoucí nezaměstnaností, demografickými změnami, migračními tlaky, vzrůstající chudobou v některých vrstvách společnosti a v souvislosti s globalizací se stále drsnější konkurencí. Eurozóna bude schopna tyto úkoly zvládat pouze tehdy, dojde-li k těsnějšímu propojení hospodářských politik jednotlivých členských států. Zavedení úřadu prezidenta eurozóny byl první krok tímto směrem, byl to ovšem pouze první krok: nyní potřebuje další.
jménem skupiny UEN. - (IT) Pane předsedající, dámy a pánové, zvětšující se prostor, který si euro po 10 letech své existence dokázalo vydobýt v oblasti mezinárodního obchodu, a jeho užívání jako rezervní měny jsou dokladem toho, že se stalo světovou značkou. Stalo se zárukou měnové stability a přispělo k integraci ekonomik jednotlivých členských států, které je přijali za svou měnu, a to i přes určité chyby v úsudku, které způsobily problémy občanů, jednak vinou aktuálním směnným kurzům mezi národními měnami a eurem a jednak kvůli několika následně provedeným kontrolám cen zboží a služeb.
Euro bylo vytvořeno bez toho, aby je nám někdo vnutil zvenčí a bez dobyvatelských válek či uplatňování politické nadvlády. Je výsledkem svobodného souhlasu 11 vlád, které uvěřily v možnost vytvoření hospodářské a měnové unie, jak ji vymezují Smlouvy, a viděly v ní rozhodující krok ve snaze o dosažení politické unie, která nám až doposud bohužel stále uniká.
Některé problémy, které se objevily, vznikly vinou neúčinných prvků v systému, který nebyl připraven na to, aby zvládl další velký fenomén, který s tím prvním souvisí; mluvím o vzrůstajícím tempu internacionalizace a rozsáhlých změnách, k nimž dochází ve způsobu provozování mezinárodního obchodu. Euro umožnilo zvládnout řadu obtíží, z nichž nejtěžší je současná finanční krize, a ochránilo nás před těmi nejhoršími ranami, které jinde ničí trhy. Nebýt eura, zopakovali bychom si zkušenosti z roku 1992, s tím rozdílem, že tentokrát by to bylo horší.
Toto desáté výročí je poznamenáno vítáním Slovenska, které do eurozóny vstupuje jako její 16 země. Opatření zavedená Evropskou centrální bankou (ECB) a Komisí na obranu proti současné krizi zapůsobily jako nárazník a jako způsob utlumení, přesto však i nadále zastáváme názor, který byl v této sněmovně již častěji vysloven, že považujeme za nepochopitelné, že máme měnovou politiku oddělenou od politiky hospodářské. Aktuální situace je věru poněkud zvláštní: 16 členských států používajících jednotnou měnu, 27 vnitrostátních hospodářských politik, které podle svých nejlepších schopností koordinuje Komise, a 11 členských států se svými národními měnami.
Koordinování měnové a hospodářské politiky, která ve skutečnosti dosud neexistuje, je nepochybně obstojný výkon, ale pakliže instituce, které v našich zemích odpovídají za hospodářské politiky, nebudou komunikovat s centrálními bankami a ECB, která musí všechny tyto politiky sladit dohromady, a naopak, Evropská unie narazí na nové potíže, protože bude zároveň čelit současné krizi a rovněž pokračujícím problémům, před něž nás staví vnější svět a globalizace.
Doufáme, že naše čerstvé zkušenosti přesvědčí lidi o potřebě postavit se čelem ke změnám v Evropě, vrátit reálnou ekonomiku zpátky k jejímu středu a zajistit lepší soudržnost a provázanost mezi ECB a evropskými institucemi odpovědnými za vytváření politické a plánovací strategie. Zcela nedávná energetická krize nám rovněž ukázala, že společná hospodářská politika zaměřená na hlavní strategická odvětví je zcela zásadním veřejným zájmem a nelze ji odkládat na později. Nebude-li chybět politická vůle, usnadní zavedení takovéto politiky rostoucí síla eura.
jménem skupiny Verts/ALE. - (FR) Pane předsedající, pane Giscarde d'Estaing, pane Junckere, pane Trichete, pane komisaři, dámy a pánové, rád bych připomenul, že ještě v roce 1992 bylo velikou hádankou, bude-li Francie hlasovat ve prospěch Maastrichtské smlouvy, Jacques Delors tehdy vystoupil před valným shromážděním Francouzské strany zelených, která se postarala o doplnění zbývajícího 1 či 2 %.
Řekl nám tehdy: "Hlasujte pro euro, jedině tak budeme mít politickou Evropu, protože pokud se nám nepodaří vytvořit politickou Evropu, která bude vládnout Evropě, lidé ji nepřijmou; nikdy ji nepřijmou." Nepřesvědčil nás. Maastrichtská smlouva byla sice schválena, ale ke vzniku politické Evropy nedošlo. To je podstata problému, s nímž se nyní potýkáme.
Proč jsme tehdy byli proti euru? Měli jsme pro to v zásadě dva důvody. Za prvé se nám zdálo, že maastrichtská kritéria povedou k tomu, že Evropa bude zatažena do přinejmenším pět let trvající procyklické útlumové politiky, a za druhé, že není uspokojivý způsob, jakým chce Maastrichtská smlouva začleňovat měnovou politiku do obecného rámce celkové hospodářské politiky. V zájmu nezávislosti Evropské centrální banky jsme chtěli oddělit měnovou politiku od ostatních politik.
Upřímně řečeno musím přiznat, že jakkoli mě ani dnes podobně jako nikoho z ostatních Zelených Maastrichtská smlouva nepřesvědčuje, mají pro mě značnou přitažlivost změny, jimiž prošla legislativa i uplatňování Hospodářské a měnové unie.
Došlo hlavně ke třem změnám. Za prvé se podařilo dosáhnout cenové stability na úrovni o něco nižší, ale jen velmi málo nižší, než jsou 2 %. Může se zdát, že tento cíl je poněkud absurdní. Ve chvíli, kdy světu hrozí deflace a situaci dále zhoršuje snaha některých zemí srazit v rámci keynesiánské politiky výši svých DPH, je zřejmé, že vytyčení tohoto dvouprocentního cíle není pouze na okrasu. Pokud se nám nepodaří dosáhnout stanovených 2 %, riskujeme, že budeme nuceni přistoupit na velmi vysoké úrokové sazby.
Druhá důležitá reforma je zjevně reformou Paktu o stabilitě a růstu, k níž došlo v roce 2005 a díky níž máme nyní politiku, která je kontracyklická a zaměřená na překonání krize.
Třetí velkou transformaci představuje změna v tom, jak věci prakticky fungují. Tento neustále probíhající dialog, na který byl zde ve sněmově položen opětovný důraz, mezi pane Trichetem, panem Almuniou, pane Junckerem a panem Barrosem je přísně vzato v rozporu se samotnou Maastrichtskou smlouvou. Já tento způsob spolupráce, která probíhá mezi panem Trichetem a panem Almuniou, považuji za velmi obdobný formě spolupráce mezi pane Bernankem a panem Paulsonem, což je kladný a žádoucí vývoj. Co tedy zbývá udělat? Nechci říci více než to, že potřebujeme řádně uplatňovat dobré aspekty Maastrichtské smlouvy.
Jak bylo již při několika dřívějších příležitostech zmíněno mými předchůdci, skutečným problémem je pro nás stanovení směnného kurzu. Úkolem stanovení směnného kurzu je pověřena Rada. Musíme najít způsob, jak zajistit, že Rada stanoví pro Evropu směnný kurz, který nebude nahodile odvozen z úrokové sazby zvolené Evropskou centrální bankou, nýbrž kurz, který bude adekvátním způsobem odrážet průmyslovou politiku. Musíme najít patřičné nástroje, jak toho docílit.
Za druhé, cílem Evropské centrální banky není pouze udržet jednu úroveň ve výši přibližně 2 %, ale provádět evropskou politiku, čímž mám na mysli Lisabonskou a Göteborskou strategii. Potřebujeme politiku pro refinancování a rediskontování soukromých dluhů Evropskou centrální bankou v souladu s Göteborskou a Lisabonskou strategií.
Konečně je též potřeba, jak již bylo zmíněno, zavést dohled na evropské úrovni a Evropská centrální banka má nejlepší předpoklady k tomu, aby se této funkce ujala.
jménem skupiny GUE/NGL. - (PT) Je škoda, že nevyužíváme této příležitosti k hloubkovému rozboru důsledků provádění neoliberální a monetaristické politiky - která si euro bere jen za svou záminku - jež přispěla k současné vážné sociální situaci a k rostoucí nerovnosti, nezaměstnanosti, nejisté a špatně placené práci a chudobě.
Je nepřijatelné, abychom se dovolávali ideologických dogmat, jako jsou cenová stabilita a iracionální kritéria Paktu o stabilitě a růstu, jež slouží jako záminka k provádění privatizace a zbavování státu jeho odpovědnosti za sociální funkce. Tento přístup pracuje rovněž s myšlenkou minimálního státu a větší účinnosti soukromého sektoru, jejímž cílem je prosadit přijatelnost takzvaného omezení mezd, které ve skutečnosti vede k nepatrnému, nominálnímu zvýšení mezd a dokonce až snížení mezd reálných, čehož smutným, ale jasným dokladem je případ Portugalska.
Nemůžeme souhlasit s údajnou nezávislostí Evropské centrální banky, která váhavě přešlapuje, má-li snížit úrokové sazby a která drží euro v nadhodnocené výši, jen aby ochránila země s rozvinutějším hospodářstvím a mocnější hospodářské a finanční skupiny, čímž jen zhoršuje těžké podmínky citlivějších ekonomik a lidí s menšími finančními prostředky.
Politika Evropské centrální banky způsobila útlum evropského hospodářství a jasně tak dokázala, že potřeba dalšího snižování referenčních úrokových sazeb. Zároveň s tím, jak během posledních 10 let klesala kupní síla pracujících, důchodců a penzistů, narůstaly zisky hospodářských a finančních skupin, které dosáhly nejvyšší úrovně za posledních 30 let, čehož výsledkem je radost a uspokojení, jehož jsme zde ve sněmovně byli svědky. Dokonce i nyní, v situaci, kterou sami způsobili, se snaží o nacionalizaci škod, aby tak vzápětí mohli zprivatizovat zisky, zatímco pracující, drobní a střední podnikatelé, důchodci a nezaměstnaní ponesou následky krize a v nejlepším případě budou mít právo leda tak na pár drobků. Podívejte se, co se děje ve finančním odvětví, kde některé banky zvětšily od začátku krize svá rozpětí o více než jednou tolik a marže, které si účtují, se v rozmezí jediného roku zvýšily na dvojnásobek, čímž ještě více penalizují jakýkoliv nový úvěr.
Trváme proto na tom, že je naléhavě třeba, abychom se definitivně rozešli s těmito neoliberálními a monetaristickými politikami, skoncovali s Paktem o stabilitě, daňovými ráji a údajnou nezávislostí Evropské centrální banky. Trváme na tom, že je třeba významně navýšit rozpočet EU, který musí být založen na spravedlivém rozdělení příjmů a bohatství, tak aby zde byla reálná politika hospodářské a sociální soudržnosti a abychom odmítli opatření, kterých je více téhož druhu, jinými slovy opatření založená na zásadě "zachraň se, kdo můžeš", a která bohatým umožňují, aby ještě více bohatli, a chudým, aby ještě více zchudli, čehož jasným dokladem jsou vzrůstající nerovnosti mezi jednotlivými ekonomikami eurozóny.
Trváme na to, že je třeba podporovat výrobu drobných, menších a středních podniků; podporovat kvalitní veřejné služby; zjednodušit úvěrové podmínky a zlepšit kupní sílu rodin, a to nikoli těch nejznevýhodněnějších, ale i rodin patřících do střední třídy; vytvářet nová pracovní místa a snižovat chudobu a bídu milionů lidí v našich zemích.
jménem skupiny IND/DEM. - Pane předsedající, užijte si desátého výročí eura, neboť velice pochybuji o tom, že byste ještě mohl slavit to dvacáté. Dnešní dopoledne, jak jsme viděli, připomínalo staré časy Sovětského svazu. Vzpomínáte, jak se úspěch pětiletek ohlašoval často ještě před jejich spuštěním za neustálého oznamování rekordních výsledků letošní sklizně a obdivuhodných počtů vyrobených traktorů? Jako z těchto dob bylo dnešní dopoledne, kdy jsme se mohli zúčastnit přehlídky nikým nezvolených, stárnoucích byrokratů, kteří nám vyprávěli o tom, jaký velký je to všechno úspěch. To všechno je ale pouhý klam.
Je to skutečně mimořádná představa, že ECB odvedla dobrou práci. Vloni v červenci Evropská centrální banka zvedla úrokové sazby a učinila to v tutéž chvíli, kdy se trhy začínaly hroutit a úrokové sazby byly na celém světě prudce snižovány. Nic z toho mne samozřejmě nijak nepřekvapuje, protože tohle euro není nic jiného než prosazování vůle jedné politické třídy na úkor evropských národů. Vzpomeňte, že pouze ve dvou zemích - v Dánsku a Švédsku - proběhlo referendum o euru a v obou těchto zemích řekli lidé "ne", toto jediné slůvko, kterému se ze všech sil snažíte vyhnout.
Eurozóna nikdy neprošla zkouškou, ale bude muset. Španělsko je hospodářský problém. Itálie, jak svého času prohlašovali němečtí ekonomové, nikdy neměla euro přijímat, je to nicméně Řecko, na něž bychom, jak se domnívám, měli zaměřit svou pozornost. Tisíce mladých lidí demonstrujíc v ulicích a žádají vládu, aby začala něco dělat, žádají, aby vládla snížila úroky, žádají, aby jejich vláda provedla devalvaci. Řecká vláda je však sevřená ve svěrací kazajce eura. Nemůže dělat vůbec nic. A vůbec nic v Řecku nemohou změnit ani další všeobecné volby. Když se lidé nechali připravit o možnost změnit svou budoucnost prostřednictvím volební urny, pak, obávám se, zbývá jako jediná alternativa už jen násilí.
To, co se vám s pomocí eura podařilo, je to, že jste lidi chytili v pasti ekonomického vězení. Chytili jste lidi do Völkerkerker, z něhož se bude možné dostat ven jen s notnou dávkou odvahy. Neobejde se to bez silného vedení nebo případně i nevyhnutelného hospodářského kolapsu. Můžete pískat, může se smát, ale pamatujte si tohle: Británie, která je mimo oblast eurozóny, byla schopna provést devalvaci, byla schopna snížit úrokové sazby. My jsme byli schopni udělat věci, které jsme potřebovali udělat. Můžete se klidně dál smát, jak je libo, ale všimli jste si, že na trhu s dluhopisy se dnes ráno řecké dluhopisy obchodovaly o 233 základních bodů výše než německé? Ano, vím, že většina z vás v této sněmovně ani neví, co to znamená, a ti, kteří to vědí, se vynasnaží, aby si to nepřipustili. Můžete klidně dál strkat hlavy do písku, jestli chcete. Jestli chcete, můžete dál ignorovat, co se děje na trzích, trhy vás však za nějakou dobu ignorovat nebudou.
Pane předsedající, za posledních 200 let bylo přinejmenším půl tuctu pokusů o vytvoření jednotné měny a mechanismů pevných úrokových sazeb. Žádný z nich nevyšel, všechny způsobily zúčastněným škodu a tak je tomu i s eurem. Nerovnováhy již delší dobu předpovídané skeptiky se začínají palčivě projevovat. Konkurenceschopnost Itálie je v troskách. Zkušenost Španělska se podobá býku v koridě: na začátku hrdý a silný, na konci smrtelně zraněný a krvácející v písku. Nedávné nepokoje v Řecku jasně souvisejí s nezaměstnaností, která je důsledkem nadhodnocení eura. Obligační rozpětí mezi Řeckem a Německem dosáhlo úrovně, která nemá obdoby - více než 200 základních bodů.
Trhy spekulují o rozpadu eura. My v Británii můžeme děkovat nebesům, že jsme si uchovali naši vlastní měnu a nejsme součástí eurozóny a jejího ztroskotání. Vše nejlepší euru!
písemně - Desáté výročí hlasování o návrhu předloženém Parlamentu jménem Rady ministrů Kordonem Brownem (tehdy předsedou Rady) na stanovení pevných směnných kurzů platných v daný den a vytvoření eura je příležitostí k oslavě deseti let úspěchu, stability a síly měny, která je dnes jedním ze dvou předních platidel na světě.
Současná hospodářská krize by byla ještě horší, kdyby se k ní ještě přidal zmatek na měnových trzích, k čemuž by došlo, kdybychom stále ještě měli samostatná peseta, liry, drachmy a tak dále, jež by svými fluktuacemi bez omezení působily proti sobě navzájem. Euro se stalo základem stability pro všechny členy eurozóny, čehož ilustrací je rozdílný osud Islandu a Irska.
Výročí je také příležitostí k rozpravě o tom, spočívá-li dlouhodobá ekonomická budoucnost Británie v členství v eurozóně. Británie si v krátkodobém výhledu samozřejmě dokáže poradit i bez eura, časem nás však čekají ztráty: naše podniky jsou na evropském trhu znevýhodněny poplatky za převod a výlohami spojenými s termínovým devizovým obchodem, jichž jsou jejich konkurenti ušetřeni; a investoři, kteří přicházejí na evropský trh, si zvolí raději oblast, kde se používá hlavní měny, než oblast s méně významnou měnou.
písemně. - (EL) Slavnostní zasedání Evropského parlamentu u příležitosti 10. výročí Hospodářské a měnové unie (EMU), uspořádané v době vážné krize kapitalistického systému, se koná po opakovaně vydávaných usneseních a zprávách Evropského parlamentu na totéž téma, je nicméně dalším pokusem pozlatit pilulku protirolnické, protidělnické politiky EU, která po zániku socialismu dospěla až k Maastrichtské smlouvě a ke zcela nepokrytému útoku na práva a svobody pracujících.
EMU, zřízení Evropské centrální banky a zavedení eura představují nutné články v řetězu kapitalistických strukturálních změn podněcovaných kapitálem, který se chce jimi hájit proti požadavkům pracujících a ubránit své zisky vystupňováním vykořisťování dělnické třídy a rolnických vrstev.
Argumenty o cenové stabilitě, snižování inflace a ochrany hospodářství před nebezpečím a krizí jsou, jak se ukázalo, falešné. EMU chrání zisky monopolů a vytváří podmínky snadnějších privatizací a fúzí.
V uplynulé dekádě se příjmy pracujících ztenčily, poměry v průmyslu zhoršily, pojistná práva postupně vymizela a klesla úroveň zdravotních a vzdělávacích služeb, z nichž se staly soukromé komodity.
Pracující odmítají evropskou jednosměrnou cestu a její zastánce, odmítají rovněž i Lisabonskou strategii a Lisabonskou smlouvu a vedou proti EMU i proti samotné EU boj za místní moc a místní hospodářství.
písemně. - (PL) V rozpravě o euru chci upozornit na tři negativní aspekty jeho působení.
Za prvé, od chvíli, kdy bylo euro zavedeno, jinými slovy od roku 2002 do roku 2007 včetně, se tři členské státy, které nebyly součástí eurozóny (Anglie, Švédsko a Dánsko) rozvíjely rychleji než země, které do ní patřily. Hrubý domácí produkt vzrostl v těchto zemích téměř dvojnásobně oproti průměru v eurozóně, přičemž nižší bylo i procento nezaměstnanosti.
Za druhé, boj s dopady současné finanční a hospodářské krize je zjevně v těchto zemích účinnější než v eurozóně. Centrální banky Anglie, Švédska a Dánska velmi rychle a jasně snížily výši úrokových sazeb, přičemž komerčním bankám zajistily likviditu. Zdá se také, že fiskální politika těchto zemí bude účinnější nežli fiskální politika v eurozóně.
Za třetí, nové členské státy, které se připravují na vstup do eurozóny, musí už dva roky před vstupem splňovat řadu monetárních a fiskálních kritérií. Některá z těchto kritérií jsou vzájemně neslučitelná, jako je potřeba účasti v ERM II systému - a tedy i potřeba udržovat směnný kurz národní měny vůči euru v rámci ±15% fluktuačního pásma - a zároveň udržovat nízkou hladinu inflace. Opatření proti devalvačním tlakům na národní měnu s sebou nese potřebu zásahu ze strany centrálních bank, který spočívá v uvedení většího množství národní měny do oběhu, což pochopitelně zvyšuje inflační tlaky. Komise by při svém povzbuzování nových členských států měla zvážit odstranění těchto očividných rozporů.
Pane předsedající, dámy a pánové, evropská Hospodářská a měnová unie vznikla 1. ledna 1999 a současně s tím přijalo 11 členských států EU jednotnou měnu. 1. ledna 2009 bylo euru 10 let. Ve stejném okamžiku se stalo 16. zemí užívající euro Slovensko.
Jak to ve svém projevu k Parlamentu řekl pan Juncker, euro je zcela určitě "kotvou stability". Země, které zůstávaly za hranicemi eurozóny, si toho byly bolestně vědomy.
Ačkoli je 10. výročí euro zastíněno obavami o možném prohloubení recese, věřím, že eurozóna je schopna z krize vybřednout. Ze strany Unie si to ovšem vyžádá nemalé úsilí. Podle posledních odhadů bude reálný dopad sjednaného stimulačního balíčku podstatně nižší než 1,5 % plánovaného hrubého domácího produktu dané oblasti. Podle současných odhadů to bude kolem 0,6 %. Je třeba dalšího stimulu.
Euro dosáhlo nepopiratelného úspěchu, ale nestalo by se tak, nebýt ustavičně vynakládaného úsilí. Potřebujeme nyní posílit úlohu Evropy při dohledu nad finančními trhy. Musíme zůstat věrni základním zásadám a kritériím Hospodářské a měnové unie.
písemně. - 1. ledna 2009 se euro stalo oficiální měnou na Slovensku. Počínaje tímto datem se dvojitý kříž na trojvrší na slovenské vlajce přesunul i na jedno- a dvoueurové mince a dostal se do oběhu v celé eurozóně.
Tento den je pro Slovensko historickým okamžikem a nás, Slováky, naplňuje hrdostí, neboť jsme první zemí bývalého socialistického bloku, která zavádí euro právě v symbolickém roce desátého výročí eurozóny.
Cením si toho, že se současná slovenská vláda přihlásila k závazku Mikuláše Dzurindy, jehož vláda na podzim roku 2004 schválila plán pro nahrazení koruny evropskou měnou a jako cílové datum stanovila začátek roku 2009.
Je na místě poděkovat i zde, na půdě Evropského parlamentu, slovenským občanům, kteří jako hlavní aktéři náročných, ale nevyhnutelných "dzurindových" reforem vydrželi a přispěli k tomu, že Slovensko se stalo úspěšnou evropskou zemí.
Od 1. ledna 2009 spojují eura Slováky s Unií každý den.
Zavedení evropské jednotné měny, k němuž došlo před 10 lety, bylo známkou završení procesu, jehož důsledky daleko přesahují oblast hospodářství. Završení procesu, který představuje Hospodářská a měnová unie, dokládá odhodlání členských států uchovat hospodářskou a politickou jednotu EU.
Úspěch eura je tudíž i úspěchem v procesu budování útvaru, jehož smyslem je prosazování evropských hodnot na mezinárodní úrovni a potvrdit postavení Evropské unie jako významného hráči v oblasti obchodu a finančních vztahů v rámci globálního hospodářství.
Domnívám se, že výhody, jež nabízí přijetí eura, mezi něž patří makroekonomická stabilita, významné snížení fluktuace cen, podpora vytváření nových pracovních míst a růstu produktivity a vedle toho všeho navíc i velmi důležité posílení odolnosti proti otřesům zvenčí, odůvodňují veškeré úsilí vynaložené novými členskými státy, zejména Rumunskem, o splnění konvergenčních kritérií v co nejkratší možné době a o vstup do eurozóny.
písemně. - (DE) Od 1. ledna 1999, kdy bylo zavedeno euro, se spolehlivě ukázalo, že jednotná měna je v mnoha ohledech důležitým faktorem stability hospodářství EU. Jednotná měna je v první řadě hnacím motorem evropských změn: odstranění směnných kurzů v zemích eurozóny je důležitou a viditelnou výhodou pro občany, která podporuje mobilitu uvnitř EU.
Kromě těchto zjevných výhod je nyní rovněž patrné, že euro slouží v době finanční krize jako kotva. Pouze velká měna, jíž se používá v mnoha členských státech a národních hospodářstvích je schopna utlumit dramatické dopady hospodářského kolapsu. Význam měnové unie spočívá v tom, že makroekonomické páky lze použít na mezinárodní úrovni a že je možné na finanční krizi aktivně odpovídat.
Euro je konečně i symbolem evropské integrace a dlouhou cestou, kterou spolu lidé v Evropě již prošli. Měnová unie je dalším logickým krokem po hospodářské unii a měla by se stát také předstupněm hlubší evropské integrace.
písemně. - (RO) Bezmála před rokem, kdy jsme si připomínali 10. výročí vytvoření Evropské centrální banky (ECB) a Hospodářské a měnové unie (EMU) jsme zdůrazňovali tento fakt: "Za deset let své existence dosáhla EMU výsledků, které jsou vynikajícím úspěchem."
Domnívám se, že toto hodnocení je zcela na místě, neboť jsem silně přesvědčen o důležitosti solidarity, již by členské státy měly při svých společných akcích projevovat, aby byly schopny bojovat proti účinkům finanční krize a zmírnit nepříznivý dopad globální hospodářské krize. Evropa se nyní ocitá v nejtísnivější hospodářské situaci od konce druhé světové války. V této atmosféře musí oslavy 10. výročí zavedení eura obrátit naši pozornost zpět na hlavní evropské integrační projekty.
Zavedení jednotné evropské měny a vytvoření EMU byla v obou případech společným rozhodnutím učiněným na základě harmonizace a solidarity stavící na evropských hodnotách. To je přístup, který budeme potřebovat i v tomto roce, máme-li vymyslet a úspěšně realizovat opatření k boji proti finanční krizi. V oblasti eurozóny musí být zachována konkurenceschopnost Evropy a v členských státech, které se do eurozóny chystají vstoupit, je třeba podporovat její zvýšení. Ve srovnání se společnými hospodářskými cíli EU musí mít rozdílné zájmy členů EMU pouze druhořadou prioritu.
(IT) Paní předsedající, dámy a pánové, je pro mě velkým potěšením, že mohu promluvit v této velké parlamentní sněmovně zaplněné poslanci ze všech našich 27 členských států. Málokdy mívám takovou příležitost, aby mě poslouchalo takové množství lidí.
Přísluší mi při této příležitosti, abych vysvětlil své hlasování ve prospěch zprávy pana Beldera o obchodních a hospodářských vztazích se zeměmi západního Balkánu. Jsem rozhodně pro to, aby Evropská unie balkánským států co možná nejvíce usnadnila jejich vstup do Evropské unie. Domnívám se, že je důležité, aby hospodářská pomoc byla vyšší, než jaká je pro tento účel nyní uvolněna, a že bychom měli umožnit vytvoření silnějších vazeb mezi balkánskými státy a Evropou, rozvíjet cestovní ruch a dát všem balkánským občanům, starým i mladým, možnost vést lepší život, než jaký vedli doposud.
Paní předsedající, za prvé bych si přála, aby byly zaznamenána skutečnost, že jsem při hlasování o zprávě paní McGuinnessové stiskla chybné tlačítko. Ve skutečnosti její zprávu o zabezpečení potravin bezvýhradně podporuji - ale později se na to ještě podívám se službami.
Souhlasím zejména se závěrem, že SZP musíme přizpůsobit tak, aby vyhovovala nárokům zabezpečení potravin a faktu, že zemědělci potřebují stabilní politické prostředí, aby mohli plánovat do budoucna. Nemůžeme mít jistotu, ale potřebujeme mít zajisté určitou stabilitu.
Dále také podporuji fakt, že samotný trh nemůže výrobcům zajistit jistotu příjmu, a rovněž výzvu k důkladnému zhodnocení dopadů, a to zejména, dovolím si říci, pokud jde o důsledky pro zabezpečení potravin. Podíváme-li se na konkrétní návrhy EU, například na návrh na ochranu rostlin, potřebujeme i zde odpovídající podrobné hodnocení dopadů a při provádění tohoto hodnocení potřebujeme rovněž vzít v úvahu zabezpečení potravin.
Paní předsedající, ráda bych poděkovala kolegům za vstřícné přijetí této zprávy a Marianě Harkinové za její slova podpory.
Představuje jasné vyjádření stanoviska této sněmovny k zemědělské politice nejen na evropské, ale i na celosvětové úrovni. Zejména pak - a to je důležité - žádá o opětovné obrácení pozornosti k zemědělské politice v rozvojovém světě a poskytování pomoci, aby ti, kteří jsou schopni produkovat potraviny, tak činili na místní úrovni. Domnívám se, že 1 miliardy EUR, které chce Evropská unie poskytnout k tomuto účelu, je krokem správným směrem.
Já jsem pochopitelně svou zprávu podpořila. Domnívám se, že je to projekt budoucnosti, pokud jde o to, jakým způsobem tato sněmovna pohlíží na zemědělství. Debata o zabezpečení potravin sice zmizela z politické agendy, problém 30 000 dětí umírajících každého dne hladem tu však s námi přetrvává.
Paní předsedající, jsem vám velmi vděčný za příležitost, kterou jste mi dala, abych vysvětlil, proč jsem se zdržel hlasování o zprávě paní McGuinnessové. Zabývá se velmi významným aspektem Evropské unie, a sice zcela zásadní otázkou zajištění dodávek potravin těmi, kteří hladovějí, a těm, kterým dostatečné zásoby potravin chybí. Proti tomu nemůže nikdo nic namítat a pochopitelně ani já nic nenamítám. Problém této zprávy je však podle mého názoru v tom, že se v ní mluví o společné zemědělské politice bez toho, aby se řešila otázka naléhavé potřeby reformy a další reformy této politiky.
Tato politika neslouží dobře lidem Evropy; neslouží dobře ani zemědělcům v Británii. Dokud nebude toto břemeno sňato z beder daňových poplatníků, tak se budeme i nadále dostávat do potíží. Ano, cíle zprávy jsou správné, ale obávám se, že velmi nesprávně si vede, pokud jde o řešení základního problému.
Plně podporuji většinu návrhů a prohlášení, jež jsou obsažena v právě přijaté zprávě paní McGuinnessové. Nenadálé výkyvy v cenách potravin se budou na globálním trhu objevovat se stoupající četností, což s sebou ponese neblahé důsledky.
Nárůst cen pocítí nejvíce rodiny s nízkými příjmy, které utrácejí podstatnou část svého rozpočtu na potraviny. Jsou to právě tito lidé, kteří potřebují pomoc: nejpotřebnější lidé jak z rozvojových zemí, tak z Evropské unie. Souhlasím s tím, že společná zemědělská politika by se měla přizpůsobit novým podmínkám, aby se jí dařilo lépe řešit problémy spojené se zabezpečováním potravin, a z tohoto důvodu bychom se z budoucího finančního hlediska měli postavit proti odstraňování nástrojů umožňujících řízení trhu a proti snižování výdajů z rozpočtu EU plynoucích na zemědělství.
Dobrým nápadem je zřídit pod záštitou Organizace OSN pro výživu a zemědělství (FAO) mezinárodní orgán, který bude sledovat ceny zemědělských produktů a faktorů podílejících se na jejich výrobě, aby byly tyto údaje monitorovány v celosvětovém měřítku, a bylo tak možné rychle reagovat na výkyvy cen. Domnívám se, že zvážit bychom měli rovněž vybudování celosvětového systému uskladňování potravinových zásob.
Paní předsedající, i já jsem vděčný za příležitost, že mohu vysvětlit, proč jsem se zdržel hlasování o této zprávě.
Myslím, že většina lidí v této sněmovně, ať už patří do jakékoli části politického spektra, bude asi souhlasit s tím, že zabezpečení potravin je velmi důležitá věc. Problém je v tom, že se neshodujeme v tom, co to zabezpečení potravin vlastně je. Pro mnoho z nás znamená zabezpečení potravin zajištění toho, že je dostatek potravin pro lidi na celém světě - ať už pocházejí odkudkoliv. Pro jiné je to záminka k protekcionismu. Zabezpečení potravin pro ně neznamená nic jiného než výroba potravin v EU určených pro Evropany. Často slýchanou frází je zde "místní výroba". Je mi známo, že těmto lidem slouží zabezpečení potravin jako záminka k tomu, aby bránili dovozům ze zbytku světa a zatratili tak i velmi kvalitní vývozy, které, jak známo, pocházejí i z řady chudších zemí světa, a spolu s tím odsoudili k chudobě ještě mnohem více zemědělců v chudších zemí.
Věta, že společná zemědělská politika, by se měla stát úhelným kamenem zabezpečení potravin, je ohromující tvrzení, které je třeba vymýtit.
Paní předsedající, shoduji se ve svých námitkách s tím, co zde k této věci řekl můj vynikající kolega, pan Syed Kamall. Zdržel jsem se hlasování, protože zdržet se hlasování o této zprávě bylo příkazem mé strany, každý však ví, že zabezpečení potravin je velmi téma, které je důležité pro nás pro všechny, a z tohoto důvodu mě mate způsob, jakým se zde tato záležitost projednává.
V této konkrétní zprávě - pro kterou jsme, jak věřím, všichni hlasovali - zmiňujeme problém, který jsme si mohli sami způsobit tím, že bychom hlasovali pro směrnici o ochraně rostlin. Právě tím jsme ohrozili zabezpečení potravin v Evropě. Zhruba tři minuty poté, co jsme hlasovali pro tuto zprávu, jsme se v zásadě postarali o to, aby naši zemědělci nebyli v budoucnu schopni vypěstovat dostatečné množství potravin pro náš kontinent. To považuji za bizarní. Je ostuda, že nikdo jiný, jak se zdá, nečte některé z těchto zpráv, které projdou tímto místem.
Paní předsedající, jednou z největších obav a rovněž jedním z klíčů v souvislosti s celosvětovým zabezpečením potravin je zajištění dostatečné, udržitelné výroby, což se ve skutečnosti týká i zabezpečení potravin v takzvaném rozvinutém světě, tedy například i zde v EU, abychom mohli vyvážet naši nadvýrobu a nekonkurovali si přitom na světových trzích s potravinami, a nezvyšovali tak ceny lidem žijícím v regionech, kde nemají příznivé podnebí, půdu, znalosti a investice na to, aby si mohli vyrábět vlastní potraviny.
Musíme ve svých politikách dbát na to, abychom zajistili, že na nutnost udržitelné výroby potravin odpovídáme nejen environmentálně, ale i globálně.
Hlasoval jsem pro zprávu o společné zemědělské politice a celosvětovém zabezpečení potravin, protože řeší problémy, které prioritně v Evropském parlamentu trvale prosazuji.
Konkrétně je to za prvé snižování výrobních nákladů a tím růst globální konkurenceschopnosti. Za druhé, snižování volatility potravinových trhů, především zvýšením zásob. Za třetí, zastavení znevažování významu zemědělství ve společnosti zvyšováním veřejného povědomí o jeho jedinečné a nezastupitelné funkci. Za čtvrté, zastavení nahodilého působení společné zemědělské politiky uplatněním systémové organizace společné zemědělské politiky při orientaci na dlouhodobé cíle. A za páté, zastavení rozkladu zemědělství v nových členských státech diskriminačními principy společné zemědělské politiky a zásadně zvýšit využívání utlumeného zemědělského potenciálu v těchto státech, nových členských státech.
Paní předsedající, dotýkáme se zde podstaty celé této Evropské unie. To, co zde schvalujeme, je vynaložení dalších peněz na to, abychom se pokusili přesvědčit veřejnost, aby hlasovala ve prospěch neblahé Lisabonské smlouvy. Když veřejnost dostala v Irsku příležitost, dala zcela jasně najevo, že tuto smlouvu nechce, a bude-li dána příležitost i lidu Británie - a dána by mu být měla, neboť mu to labouristická vláda slíbila - bude i on ve své drtivé většině hlasovat pro odmítnutí Smlouvy.
Tato zpráva by měla zaznít jasně a hlasitě v celé Evropské unii, skutečně měla: lidé ji nechtějí. Lidé nechtějí podléhat další kontrole z Bruselu a Štrasburku. Lidé chtějí, aby o tom, co se jich týká, rozhodovaly jejich vlastní vlády a jejich vlastní zákonodárné orgány. Dokud k nám tato zpráva nedolehne, budeme i nadále vyhazovat další peníze daňových poplatníků na to, abychom lidi donutili přijít k hlasovacím urnám a domnívali se, že je můžeme skutečně přesvědčit, aby změnili svůj postoj. Lidé však svůj postoj nezmění.
Paní předsedající, nejprve bych chtěla říci, že je to vynikající zpráva. Stále mluvíme o přiblížení EU k jejím občanům a o tom, že projekt EU se nemůže obejít bez účasti občanů EU.
Jsou dva typy demokracie: zastupitelská, kterou máme zde ve sněmovně, a participativní, o níž je celá tato zpráva. Je ovšem důležité chápat, že občanský dialog je dvoustranný. Že je reciproční. Je tudíž nutno, aby instituce EU braly v úvahu obavy a myšlenky, s nimiž přicházejí občané. Myslím, že výborným příklad toho je milion podpisů ve prospěch zdravotně postižených a dále dokument, který je nyní v Parlamentu předmětem rozpravy.
Nesouhlasím s posledním řečníkem, protože se domnívám, že pokud Lisabonská smlouva projde, dá nám možnost přiblížit EU občanům ještě smysluplnějším způsobem. Naší úlohou zde ve sněmovně je zajistit, aby Lisabonská smlouva, pakliže projde, fungovala co nejúčinněji.
Paní předsedající, mnohé lze usoudit již z názvu této zprávy: Perspektivy rozvoje občanského dialogu v souladu s Lisabonskou smlouvou. Zdá se, že je nutné v této sněmovně pravidelně opakovat a připomínat, že Lisabonská smlouva dosud nenabyla účinnosti, ale na tom nesejde. Různým způsobem byla již třikrát odmítnuta, 55 % francouzských, 62 % nizozemských a 54 % irských voličů.
Zaměřme se raději na orwellovské ministerstvo lásky a jeho dílo pod názvem Perspektivy rozvoje občanského dialogu. Běžní voliči, kteří si neosvojili svérázný jazyk Evropské unie, možná nebudou dost dobře rozumět těmto slovům, tak jako jim rozumíme my tady ve sněmovně, a nebudou vědět, že se ve skutečnosti mluví o vytvoření nového rozpočtu na propagandu s cílem pokusit se přesvědčit lidi, aby změnili své postoje.
Musím říci, že ani jedno euro uložené v trezorech Evropské centrální banky neposlouží k tomu, aby přesvědčilo lidi o myšlence, která je od základu špatná.
Dialog již ze své definice předpokládá dvě strany. EU musí být schopna fungovat nejen jako vysílač, ale také jako přijímač. To znamená umožnit referendum o Lisabonské smlouvě: Pactio Olisipiensis censenda est!
Paní předsedající, děkuji vám za příležitost, abych vysvětlil, proč jsem o této zprávě hlasoval způsobem, jakým jsem hlasoval.
Když jsem si četl název zprávy, Občanský dialog v souladu s Lisabonskou smlouvou, připomněl mi jednu větu Mahatmy Gandhího. Když se ho jednou zeptali, co si myslí o západní civilizaci, řekl, že "by to byla hezká myšlenka". Stejně jsem si pomyslel i já, když jsem si přečetl ten název, Občanský dialog v souladu s Lisabonskou smlouvou - byla by to hezká myšlenka, ne? Kéž bychom měli občanský dialog. Kéž bychom měli obousměrný dialog. Jeden z mých předřečníků mluvil o tom, že dialog je podstatně dvousměrný proces, ale pohlédneme-li na řadu organizací občanské společnosti, které byly založeny za účelem prosazování Lisabonské smlouvy, vidíme jen organizace, které se upsaly prosazování této od základu nedemokratické smlouvy. Kolik bude založeno organizací působících proti Smlouvě či kolika z nich bude dovoleno, aby takto působily? Žádný obousměrný dialog neexistuje a občané EU, až dostanou příležitost, aby se k Lisabonské smlouvě vyjádřili, právě z tohoto důvodu Smlouvu odmítnou.
Paní předsedající, děkuji vám všem ve sněmovně za vaši trpělivost. Chtěl jsem o tom mluvit, ale dnes už jsem toho řekl až příliš, tolik mě všechna ta hlasování, která dnes ve sněmovně proběhla, zaujala. Ano, společná rybářská politika; ano, bavme se o udržitelném rozvoji - jedno a druhé se však navzájem vylučuje. Pokud se chcete zabývat udržitelnou rybářskou politikou, měli byste se zabývat vlastnickými právy a tržními způsoby řešení. Podívejte se na země, kde mají rybáři práva, s nimiž mohou obchodovat a předávat je z generace na generaci. To je ten nejlepší způsob, jak zajistit udržitelné zásoby ryb, žádná uměle vytvořená komunistická metoda s centrálním plánováním rybolovu. Z tohoto důvodu dochází k rozsáhlému úbytku rybích zásob, což se nám nakonec všem vymstí.
Zasedání bude nyní přerušeno. K vysvětlením hlasování se vrátíme po skončení slavnostního zasedání.
Pane prezidente Lotyšské republiky, vážený pane Valdisi Zatlersi, je nám všem velkým potěšením, že vás dnes můžeme přivítat u příležitosti vaší první návštěvy Evropského parlamentu. Rád bych vám, jako prezidentovi země, která je stále ještě relativně novým členským státem Evropské unie, na úvod poděkoval, že jste přijal pozvání Evropského parlamentu, abyste k nám pronesl svůj projev dnes, v den, kdy slavíme 10. výročí naší společné měny, eura. Dnešek je dnem premiéry v pravém smyslu toho slova, protože je to poprvé, kdy se hraje evropská hymna na uvítanou hostovi plenárního zasedání zde v Evropském parlamentu.
Dovolte mi využít této příležitosti, abych dnes ještě jednou zmínil historický význam rozšíření Evropské unie v roce 2004. Trvalo více než 60 let přivést vaši zemi zpět do svobodné a demokratické Evropy a sjednotit náš kontinent.
Dnes žijeme v míru, svobodě a demokracii. Naši občané se těší možnostem budoucího vývoje, o kterých mohli naši předkové jenom snít. Musíme se a měli bychom se z toho radovat.
Je pravdou, že Evropská unie je dnes postavena před nové a závažné výzvy. Poměrně zřetelně to pocítili dokonce i lidé v Lotyšské republice, například v důsledku finanční krize, která tvrdě postihla i vaši zemi, pane prezidente. Plynová krize mezi Ruskem a Ukrajinou je pro občany Lotyšska také oprávněným důvodem obav.
Jsou to právě krizová období, kdy chápeme hodnotu členství v Evropské unii, založeného na principu solidarity mezi jejími národy. Je to právě toto krizové období, kdy cítíme potřebu společenství a spolupráce mezi našimi zeměmi a orgány Evropy.
Společně jsme silnější, společně jsme schopni lépe hájit naše zájmy a hodnoty po celém světě. Také proto Evropský parlament doufá, že Lisabonská smlouva, která posiluje schopnost Evropské unie zaměřit své činy na překonání těchto závažných výzev, vstoupí v platnost v krátké době.
V tomto ohledu jsou tedy volby do Evropského parlamentu, které se mají konat v červnu tohoto roku, nesmírně důležité, protože chceme nadále společně pokračovat v úspěšném plnění evropského mírového projektu a projektu sjednocení v demokratické Evropské unii s Evropským parlamentem, který má pravomoci spolurozhodovat v téměř každé oblasti.
Upřímně doufám, že občané Lotyšska - a všech ostatních členských států Evropské unie - pochopí, že jejich hlas má váhu, protože jim dává pravomoci spolurozhodování na evropské úrovni, a proto se dostaví k následujícím volbám do Evropského parlamentu ve velkém počtu.
Pane prezidente, je mi velkým potěšením vás nyní pozvat k přednesení projevu před Evropským parlamentem. Dovolte, abych vás ještě jednou vřele přivítal v Evropském parlamentu.
Pane předsedo, dámy a pánové, děkuji panu předsedovi za jeho laskavá slova na úvod a jeho pozvání k přednesení projevu před volenými zástupci národů Evropy. Je mi ctí, že mám tuto příležitost. Jsem velmi potěšen, že mohu Evropský parlament oslovit ve své mateřštině, především proto, že lotyština je již pět let jedním z úředních jazyků Evropské unie. Hovořím k vám dnes, v době, kdy funkční období prvních poslanců Evropského parlamentu, kteří měli být zvoleni z Lotyšska, se chýlí ke konci. Děkuji vám, že jste své povinnosti plnili na výtečnou.
Vážení přátelé, tento rok, rok 2009, má pro Lotyšskou republiku veliký význam. Je tomu pět let, kdy Lotyšsko přistoupilo k Evropské unii a k NATO. Členství v těchto mezinárodních organizacích se stalo pro Lotyšskou republiku po obnovení nezávislosti v roce 1991 strategickým cílem. Lotyšsko dalo jasně najevo svoji vůli účastnit se na evropských a transatlantických hospodářských a bezpečnostních strukturách. Rozšíření rodiny evropských demokratických národů v prvním desetiletí 21. století představovalo nejdynamičtější změny v Evropě od založení Evropské unie. Byly to významné změny. K evropským strukturám se přidaly národy, které od nich byly po dlouhou dobu násilně izolovány, přestože hodnoty, které spočívají v jádru Evropské unie, mají své historické kořeny v těchto národech.
Lotyšsko oslavilo 18. listopadu minulého roku 90. výročí vyhlášení své nezávislosti. Toto výročí bylo pro naše občany vysoce důležité. Znovu potvrdilo naši neochvějnou vůli žít v nezávislém, svobodném a demokratickém státě. V aktu, kterým byla v roce 1918 vyhlášena Lotyšská republika, se píše: "Všichni občané bez ohledu na svůj etnický původ se vyzývají k aktivní účasti, jelikož v Lotyšsku musí být zaručena veškerá lidská práva. Musí to být demokratický a spravedlivý stát, kde nesmí být žádný prostor pro útisk a nespravedlnost ..." Jsem na tato slova velice hrdý. Třicet let před přijetím Všeobecné deklarace lidských práv vyhlásila Lotyšská republika svoji oddanost jejím základním hodnotám a principům.
Lotyšsko vždy cítilo svoji přináležitost k Evropě a jejím hodnotám, dokonce i tehdy, když společně s jinými státy střední a východní Evropy bylo po dlouhou dobu připoutáno ke státu, kde se na mnoho hodnot pohlíželo skrz zvláštní ideologické prizma. Mezi národy východního bloku vládl mír, ale byl to mír vězeňského dvora. Přinesla ho přítomnost tanků, útlak a hrozby. Minulý rok, vám, dámy a pánové, i celé Evropě připomenul nelidskost totalitní ideologie film Edvīnse Šnore "Příběh rudého zla" ("A Soviet Story"). Máme společnou historii, ale naše osudy jsou různé. Musíte se ohlédnout zpátky do minulosti, abyste se navzájem pochopili, a do budoucnosti pohlížet společně. Proto bych rád poděkoval Evropskému parlamentu za prohlášení přijaté 22. září minulého roku, kterým se vyhlásil 23. srpen Dnem vzpomínek na oběti stalinismu a nacismu.Toto prohlášení občanům Evropy připomíná tyto tragické události v historii Lotyšska a celé Evropy.
Dnes bych se rád zabýval mnohem současnější historií. Letos tomu bude pět let, co se Lotyšsko stalo členem Evropské unie a NATO. Jaká to byla doba pro Lotyšsko? Co náš stát získal? Jaké byly jeho úspěchy a jaké úkoly máme stále ještě před sebou? Zaprvé touha stát se součástí Evropy podpořila konsolidaci demokracie v naší společnosti a přispěla k rozvoji demokratických institucí. Lotyšsko vyslalo přistoupením k Evropské unii signál, že mu záleží na jeho vlastní budoucnosti, že je odhodláno najít svoji budoucnost na základech evropské identity a našich společných hodnot: svobody a demokracie, odpovědnosti, právního státu a lidských práv, rovnosti, tolerance a prosperity. Zadruhé členství v Evropské unii zlepšilo investorské klima v Lotyšsku. "Evropské peníze", jak obvykle nazýváme strukturální fondy Evropské unie, významně přispěly k rozvoji hospodářství Lotyšska. Zatřetí máme možnost požívat výhod plynoucích z volného pohybu osob. Neomezené cestování v Schengenském prostoru se stalo tak běžným a samozřejmým,, stalo se tak přirozeným studovat, pracovat a získávat zkušenosti v jiných členských státech Evropské unie. Začtvrté volný pohyb zboží a služeb otevřel nové příležitosti pro obchod. Každý podnikatel a spotřebitel může působit ve svobodném prostředí bez hranic a bez celních poplatků. V zemi, jako je ta naše, s malým vnitřním trhem, je to pro nás obzvlášť důležité. Zapáté, a to je z uvedeného výčtu nejdůležitější, jsou hlasy Lotyšska slyšet v Evropě a hlasy Evropy jsou slyšet ve světě. Můžeme být pyšní na to, že máme k dispozici takový jedinečný mechanismus spolupráce. Díky němu můžeme společně hledat aktivní řešení globálních úkolů, změny klimatu a demografické změny, posílení energetické bezpečnosti, problémů migrace a, v případě finanční krize, řešení na celosvětové úrovni. Lotyšsko má nyní k dispozici nové politické a hospodářské nástroje, ale je třeba poukázat i na to, že se významně zvýšila také odpovědnost našeho státu za společnou budoucnost Evropy, odpovědnost vůči všem občanům Evropy.
Při zpětném pohledu na naše úspěchy musíme být také kritičtí a přiznat se k chybám, kterých jsme se dopustili. Po přistoupení k Evropské unii se vláda Lotyšska nechala uspat pocitem "dobře vykonané práce"; dosáhla svého cíle. Nerozpoznali jsme, že jsme teprve na začátku, ne na konci celého procesu. Evropská unie nabízí skvělé příležitosti, ale každý stát a každá společnost se jich musí chopit sama. My v Lotyšsku jsme se nechopili všech příležitostí; ne vždy jsme uvážlivě uplatňovali politiku soudržnosti ani jsme vždy nevyužívali všech finančních příležitostí, které se nám nabízely. Naše státní instituce se musely naučit, jak žít v Evropské unii. Nemáme dostatek odhodlání k přijetí eura, což je jedna z největších chyb, kterých jsme se v procesu integrace měny euro dopustili, a dnes se to, za situace finanční krize, stává naléhavě zřejmým.
Ale dokonce i ti nejzarytější euroskeptici musí připustit, že členství Lotyšska v Evropské unii je celkově pozitivní. Existuje v Lotyšsku někdo, kdo se chce vrátit do Evropy s celními překážkami mezi státy? Ne! Existuje někdo, kdo chce čekat ve frontě na hranicích, aby mohl vstoupit do sousední země? Ne! Existuje někdo, kdo se chce vrátit do světa, kde je omezen volný pohyb pracovníků, vzdělávání a zkušenosti, které mohou získat? Samozřejmě že ne! Dokonce I euroskeptikové si brzo zvyknou na dobré věci, a stanou se jednoduše skeptiky.
Dámy a pánové, zhoršování situace, ke které dochází v posledních měsících v rámci finančního systému a hospodářství, nevratně změnilo roli a význam národních vlád v ekonomických procesech. Finanční trhy se mohly až doposud vyvíjet velmi svobodně. Byli jsme přesvědčeni, že zákony trhu budou samy o sobě dost účinné při prosazování hospodářského rozvoje. Věřili jsme, že trh sám o sobě zařídí, aby vše bylo na svém místě. A to se skutečně děje. Trh se sám reguluje. Na této finanční krizi však můžeme pochopit, že naše finanční systémy a naše ekonomiky tímto trhem trpí a především že krizí trpí skuteční lidé. Průběh událostí na konci minulého roku nám ukázal, že pro národní vlády je nezbytné, aby hrály v ekonomickém procesu aktivnější roli. Předchozí přístup podřimování u volantu ekonomického řízení byl nezodpovědný. Bohužel jsme se probudili příliš pozdě. Dost pozdě, abychom si sice stihli všimnout překážky - finanční bažiny - na cestě před námi, ale už se jí nemohli vyhnout.
Za této situace je potřeba především komplexní přístup na vnitrostátní, evropské a globální úrovni. Na globální úrovni je nezbytná koordinovaná akce, aby se znovu nastartoval hospodářský růst. To umožní jedině navržení nové architektury a mechanismů pro finanční systém. Na tento systém bude nutné přísně dohlížet, aniž by zároveň docházelo k omezování iniciativy nebo tržních procesů. Nejtěžším úkolem bude najít přesně tuto rovnováhu. Na evropské úrovni máme významnou výhodu, protože můžeme uplatňovat koordinovaná opatření, podnikat jednotné kroky a dosahovat udržitelných řešení. Vítáme plán evropské hospodářské obnovy Komise. Je to důležitý krok ven z bažiny, ve které se v této době ocitáme.
Zastavím se o chvíli déle u řešení na vnitrostátní úrovni. Globální finanční krize zasáhla i Lotyšsko. Podle jedné myšlenkové školy nyní prochází Lotyšsko jednou z nejdramatičtějších akcí na záchranu finančního systému v moderní evropské historii vůbec.Lotyšská republika pracuje v současné době na opatřeních k oživení hospodářství s cílem rychle a účinně stabilizovat finanční a hospodářskou situaci. Úkol je to obtížný, ale úspěchu při překonávání krize dosáhneme jedině tehdy, když budeme vidět jasnou cestu, která z ní vede ven, ne záměnou krátkodobých řešení za dlouhodobou vizi hospodářského rozvoje.
Na konci minulého roku se šest vládních i opozičních politických stran, které jsou zastoupeny v Parlamentu Lotyšské republiky, shodlo na společném postoji k podpoře plánu hospodářské stabilizace, který vypracovala lotyšská vláda. Díky této shodě je možné věnovat zvláštní pozornost monitorování způsobu, jakým je využívána půjčka, která byla Lotyšské republice poskytnuta. Plán definuje pro lotyšskou ekonomiku střednědobé priority, kterými jsou: podpora exportu, prosazování volné a spravedlivé hospodářské soutěže, výrazné snížení deficitu obratového účtu v platební bilanci a zavedení měny euro v roce 2012. Přistoupení k eurozóně se stalo jedním z nejdůležitějších strategických cílů našeho státu. Pro Lotyšsko je důležité, aby nebylo v této situaci ponecháno osamocené. Při překonávání této obtížné doby nám pomáhají nejenom mezinárodní finanční instituce, ale také orgány Evropské unie a národy Evropy. Lotyšská republika je za tento projev solidarity vděčná.
Dámy a pánové, každé rozšíření přineslo Evropské unii nejenom nové členské státy, ale zavedlo do její agendy také nové akcenty, včetně její zahraniční politiky.Přistoupení Lotyšské republiky k Evropské unii se odehrálo v době, kdy se vytvářela evropská politika sousedství, její cíle, principy a mechanismy realizace. Od té doby došlo k významnému nárůstu aktivity v zahraniční politice Evropské unie směrem k jejím východním sousedům. K tomu došlo díky zapojení a zkušenostem nových členských států. Lotyšská republika pohlížela na sousedské vztahy vždy v širším rozměru. Lotyšsko bude v budoucnosti i nadále hrát aktivní roli při určování a realizaci této politiky.
Tato politika není ale pouhou záležitostí vztahů Evropské unie s konkrétními státy, to znamená státy, se kterými sdílí pozemní nebo námořní hranice. V kontextu této politiky musíme pojmenovat místo a roli Evropské unie ve světě. Lotyšská republika aktivně prosazuje, společně s ostatními podobně smýšlejícími státy, těsnější zapojení Evropské unie v regionu, se kterým sousedí na východě. Vznikla nová politická iniciativa, Východní partnerství, jejímž posláním je reorganizovat jednotnou evropskou politiku sousedství a uzpůsobit ji specifickým rysům tohoto regionu, a tím zvýšit efektivitu celého procesu a realizovat ho s větší odvahou a ambicemi. Lotyšská republika bere s potěšením na vědomí návrhy Evropské komise v tomto smyslu. V této praktické práci musí Východní partnerství posílit politické a ekonomické vztahy mezi Evropskou unií a státy v tomto regionu a také posílit vzájemnou spolupráci mezi těmito státy. Při rozvíjení Východního partnerství se musí věnovat pozornost principu diferenciace, individuálnímu posouzení a přístupu ke každému z těchto partnerů. Každý z těchto států jde svojí vlastní cestou rozvoje. Některé si přejí být v Evropské unii, jiné si pro sebe zvolily odlišné cíle. Naše politika bude mít úspěch, pouze pokud budeme schopni spolupracovat se všemi státy tohoto regionu, s pochopením pomáhat tam, kde je potřeba. Pozitivní signály k rozšíření a prohloubení spolupráce jsem zachytil také při mé návštěvě států Střední Asie vloni v říjnu, kdy jsem pobýval v Kazachstánu, Uzbekistánu a Turkmenistánu. Lotyšská republika bude i nadále aktivně podporovat evropskou politiku sousedství a hrát aktivní roli při jejím provádění. Každý evropský národ má svoji vlastní historickou zkušenost a své vlastní příležitosti pracovat na našem společném projektu ve prospěch Evropské unie. Osobitý příspěvek Lotyšské republiky k východnímu rozměru je vzájemná důvěra demonstrovaná našimi dvojstrannými vztahy zakořeněnými v historickém období, které spolu sdílíme, a z této důvěry plynoucí specifické znalosti. Povinností Lotyšské republiky je využít tyto zvláštní okolnosti, které by se jinak během následujících 10 let ztratily. Za několik desítek let bude Lotyšská republika pro ty, kteří na ni pohlížejí z východu pouze jedním z členských států Evropské unie, nikoliv brána do Evropy. Lotyšsko využije těchto výhod a bude udržovat aktivní politický dialog s cílem podpořit lepší pochopení Evropské unie a jejích hodnot ve státech, se kterými sousedí, a tak objasní cíle evropské politiky sousedství a Východního partnerství. Výhody z toho plynoucí jsou oboustranné a my máme příležitost se dozvědět, jak sousední státy vnímají své budoucí vztahy s Evropskou unií. Jsem přesvědčen, že by zájmům Evropy nejlépe posloužilo brzké zavedení Východního partnerství během předsednictví České republiky.
Dámy a pánové, otázka energetické bezpečnosti se v poslední době, během prvních dnů českého předsednictví, stala aktuální. Finanční a hospodářská krize je svým vlastním způsobem cyklická. Avšak otázky spojené s energetickou bezpečností a udržitelnými zdroji energie jsou v politickém programu Evropy a politickém programu světa stále. Jejich naléhavost se stale více zvyšuje. Energetická bezpečnost má vyslovený vnější rozměr. To znamená, že na tuto otázku nelze pohlížet odděleně od situace ve světě. Nedávné události na Ukrajině a konflikt v Gruzii jsou toho důkazem. Dokonce ještě docela nedávno považovaly členské státy Evropské unie energii za záležitost, kterou je třeba řešit na vnitrostátní, nikoliv evropské úrovni. Události, které se za poslední rok udály v energetickém sektoru, přerušování dodávek energie, ubývání zdrojů energie a nestabilita cen pomohly členským státům Evropské unie, aby společně došly k názoru, že existuje potřeba společné energetické politiky. Naším hlavním úkolem v oblasti, kde se kříží energie s politikou, je zajistit pravidelné, dostatečné, hospodárné, udržitelné a k životnímu prostředí šetrné zásobování energií.
Musíte připustit, že Evropská unie má v této sféře pouze nejistý úspěch. Na evropské úrovni jsme u některých záležitostí, například pokud se týká rozvoje hospodářství přátelského k životnímu prostředí, přijali ambiciózní cíle, s jejichž plněním nyní musíme začít. V případě ostatních záležitostí - diverzifikace zdrojů energie na evropské úrovni a vytváření jednotného energetického trhu - jsme teprve na začátku cesty. Události minulých dnů, ke kterým patřilo i přerušení dodávek plynu z Ruska, vrhly přímé světlo na potřebu najít co nejrychlejší řešení na celoevropské úrovni. My všichni jsme odpovědní za uplatnění tohoto společného poznání tak, aby byl vytvořen skutečně integrovaný a diverzifikovaný evropský energetický trh. Nesmíme dovolit, aby se naše předsevzetí na jaře vytratilo zároveň s tajícím sněhem. Otázku energetické bezpečnosti lze s úspěchem vyřešit jedině na základě aktivního dialogu se zeměmi, přes které jsou zdroje energie přepravovány nebo které jsou jejich dodavateli. Evropská unie má nástroje zahraniční politiky k řešení této otázky. Naší odpovědností je jich využívat.
Dalším směrem, ve kterém musíme vyvinout podstatné úsilí, je integrace baltského energetického trhu s energetickými trhy Skandinávie a střední Evropy.Integrace v baltském regionu je nejednotná. Obchod a doprava v regionu se rozvíjejí rychle. Energetický trh však stagnuje. Zde udělala Evropská unie hodně práce. Její iniciativa na zlepšení energetické bezpečnosti a solidarity také zahrnuje vytvoření plánu propojení pro baltský energetický trh. Tento plán umožní progresivní integraci pobaltských států do jednotného evropského energetického trhu. Velice si cením. zapojení Švédska do strategických jednání o regionu Baltského moře. Švédsko bude mít v krátké době, během svého předsednictví ve druhé polovině tohoto roku, příležitost uvést plán do praxe. Jsem přesvědčen, že silné regiony od Středomoří po Baltické moře vytvářejí silnou Evropskou unii.
Dámy a pánové, původní cíl Evropské unie - bezpečí a prosperita občanů Evropy - se nezměnil. Změnilo se ale prostředí, ve kterém musíme tohoto cíle dosahovat. Globální ekonomika je propojená mnohem těsněji, než tomu bylo před půl stoletím. Zároveň se na světové scéně objevili noví mocní ekonomičtí hráči. Doufat, že v tomto globálním konkurenčním boji neprohrajeme, můžeme jedině tehdy, když Evropská unie přijme souvislá, prozíravá a především jednotná opatření. Jenom společně můžeme splnit sliby bezpečí a prosperity dané našim občanům. Pouze tak můžeme dosáhnout cíle, pro které hlasovali lidé v našich státech na podporu naší účasti v Evropské unii.
Evropský parlament již prokázal, že má širokou vizi budoucnosti Evropské unie. To platí zejména o jeho jednotném a vyváženém přístupu k politice rozšíření Unie. Dynamický růst Evropy jí dal příležitost konkurenceschopnosti na světové úrovni. Tento růst je potenciálem Evropy, který musí využít, aby Unie mohla být i za několik desetiletí ode dneška být rovným hospodářským partnerem rychle rostoucím ekonomikám Asie a Latinské Ameriky. Jste to právě vy, jako demokraticky volení zástupci evropských států, kdo cítí odpovědnost za tento proces nejvíce naléhavě. Není také možné přeceňovat význam Evropského parlamentu v přibližování evropského projektu našim občanům a rozšiřování jeho demokratické legitimity. V budoucnu se role Evropského parlamentu stane ještě důležitější.
Je potřeba se sjednotit v naší mnohotvárnosti a různorodosti. Je potřeba nadále pracovat na vylepšování Evropské unie. Je to úkol, který na sebe musí vzít všichni Evropané společně. Je to naše společná odpovědnost vůči Evropě. Je potřeba zabránit tříštění Evropské unie. Členské státy musí hledat řešení a vyhnout se vytváření vícerychlostního přístupu k evropskému projektu. Shoda, které dosáhla Rada minulý měsíc o podpoře Lisabonské smlouvy, je vítána. Lisabonská smlouva je právní předpoklad budoucnosti plně účinného fungování Evropské unie. Kladný potenciál, který nova, sjednocená Evropa nabízí, můžeme naplno uskutečnit jedině zavedením principů Lisabonské smlouvy do praxe. Účinnost, s jakou bude Lisabonská smlouva fungovat v praxi, závisí na politické vůli členských států a orgánů a jejich schopnosti sjednotit se při dosahování evropských cílů.
Dámy a pánové, do roku 2004 bylo cílem Lotyšské republiky členství v Evropské unii. Od té doby formujeme cíle Lotyšska v kontextu cílů Evropy. Nemůžeme již o sobě uvažovat a vnímat se odděleně od Evropy. Cíle Lotyšské republiky můžeme definovat a dosahovat pouze tehdy, pokud odpovídají jednotné vizi Evropy o budoucnosti. Pokud jde o cíle Evropy, jsou dosažitelné, pokud odpovídají vizi každého členského státu. Evropská unie byla vybudována a musí být posilována na základě společných cílů. Pouze veřejná diskuse může odhalit hodnoty, které jsou společné nám všem. Pouze jednohlasně se můžeme shodnout na těch hodnotách, které postavíme vedle těch, na kterých byla vybudována Evropská unie. Definovat evropské hodnoty a iniciovat diskusi o těchto hodnotách je úkol pro všechny politiky, ale zejména pro vedoucí představitele Evropy.
Podívejme se do budoucnosti. Jak vidím Evropskou unii a Lotyšsko v dlouhodobější perspektivě? Řekněme v roce 2015? Ekonomický svět po krizi se spojí do několika center hospodářské moci. Jedním z nich bude Evropská unie. Evropa bude mít vůli a schopnost se spojit, protože jedině sjednocení nám dá šanci splnit úkoly, které jsme si dali. Navíc bude Evropská unie stale otevřená všem těm Evropanům, kteří přijímají její hodnoty. Tato jednota v mnohosti bude klíčem k rostoucímu významu role Evropy ve světě. Evropská unie se rozroste, ale neztratí schopnost účinného činu. Evropská unie bude schopná postarat se o svoji bezpečnost a zajistit stabilitu ve svém sousedství. Vzdělání a kultura budou mostem spojujícím různé zkušenosti členských států Evropské unie a to Evropě pomůže znovu získat její vedoucí postavení ve světě ve sféře vědy a kultury. Nebudou již žádné staré a nové, malé a velké evropské národy. Národy v Evropě se budou posuzovat podle úspěchů, kterých dosáhly, ne podle geografických nebo geopolitických kritérií. Evropa bude sjednocená a tato jednota bude zabezpečena silnými regiony, které, zatímco budou hájit své vlastní zájmy, budou úzce spolupracovat s ostatními, a tak vytvářet síť prosperity a rozvoje po celé Evropě. K tomuto rozvoji bude přispívat každý stát podle svých vlastních schopností a konkrétních znalostí.
Jaká bude role Lotyšské republiky v Evropské unii roku 2015? Bude to doba, kdy Lotyšsko překoná krizi. Hlavní město Lotyšska Riga bude jedním z kvetoucích center baltického hospodářského regionu. Hospodářství Lotyšska bude vyrovnanější, konkurenceschopnější, s transformovanou strukturou. V roce 2015, poprvé v historii tohoto nezávislého státu, bude Lotyšské republice jako předsedajícímu členskému státu Evropské unie svěřeno řešení otázek evropského a globálního rozsahu. Naším příspěvkem Evropě budou naše jedinečné vztahy se státy Východního partnerství. Lotyšsko a náš region budou mostem k východu, stejně jako středomořské státy spojí oba břehy tohoto moře. Naše vize otevřené Evropy a naše zkušenost s integrací budou podnětem pro otevřenost Evropy.
Dámy a pánové, rok 2015 není daleko, mezi námi stojí pouhých šest let. Před sto lety lotyšský básník Rainis napsal: "Co se mění, trvá." I dnes to jsou moudrá slova. Jsem přesvědčen, že se Evropa změní podstatným způsobem. Její hospodářská moc, prosperita a vzájemná spolupráce vzroste. Upevní svůj hodnotový systém. Evropané budou pyšní na to, že žijí v Evropě, a přesto patří ke svému vlastnímu národu. Jednota v mnohosti, rozvoj, zachování hodnot a odpovědnost každého občana vůči svému národu a za evropskou rodinu jako celek, taková je Evropa budoucnosti.
Dámy a pánové, rozvoj a prosperita Evropy jsou měřítkem našeho úspěchu. Podle toho bude posuzována naše práce. Je to naše odpovědnost. Obracím se na vás, jako poslance Evropského parlamentu, abyste Evropanům pomohli pochopit naše společné cíle a jak ovlivní život každého Evropana v jeho vlastním domově. Podpora věnovaná občanům Evropy je nejpevnější zárukou budoucnosti Evropy. Děkuji vám, dámy a pánové, za vaši práci během tohoto zasedání. Přeji vám úspěch ve vaší budoucí práci a v příštích volbách do Evropského parlamentu.
Pane prezidente, dovolte mi, abych vám jménem Evropského parlamentu poděkoval za váš projev, za vaši evropskou odvahu a za vaše evropské odhodlání. S potěšením jsme si samozřejmě vyslechli, že si Evropského parlamentu ceníte, po právu.
Pamatuji si ještě velice zřetelně, že během jednání ve druhé polovině 90. let 20. století byly Lotyšsko, Litevsko a Slovensko nejprve vyloučeny. Byl to Evropský parlament, který vyzýval vlády, aby Lotyšsko, Litevsko a Slovensko do jednání zahrnuly. V důsledku toho se Lotyšsko, Litevsko a Slovensko mohly 1. května 2004 stát členy Evropské unie.
Dotkl jste se energetické otázky a já vám velice stručně odpovím. Máme velice odpovědného komisaře, vašeho krajana, Andrise Piebalgse, který si minulý týden a během sporu o plyn s Ruskem a Ukrajinou, ale zejména Ruskem, vedl obdivuhodným způsobem. Rád bych Andrisi Pielbagsovi poděkoval za jeho práci v přítomnosti jeho prezidenta.
Pane prezidente, moje závěrečná poznámka je následující: mluvil jste o tom, jak se učíte a jak se učí Lotyšsko. To je skutečně pravda. Přesto dokonce i ti, kteří patřili do Evropského společenství, do Evropské unie, od začátku, se učí od vás a z vašich historických zkušeností. Pokud budeme připraveni si navzájem naslouchat a učit se od sebe navzájem, tím lepší pro ni pak všichni budeme. Díky našim společným hodnotám jsme silní, demokratičtí a svobodní. Děkuji vám, pane prezidente Zatlersi, bylo radostí vás dnes tady přivítat. Děkuji vám.
Bezpečnostní a biometrické prvky v cestovních pasech a cestovních dokladech (rozprava) 
Dalším bodem je zpráva o návrhu nařízení Evropského parlamentu a Rady, kterým se mění nařízení Rady (ES) č. 2252/2004 o normách pro bezpečnostní a biometrické prvky v cestovních pasech a cestovních dokladech vydávaných členskými státy (KOM (2007)0619 - C6-0359/2007 -. Zpravodajem je pan Coelho, v zastoupení Výboru pro občanská práva, spravedlnost a vnitřní záležitosti.
Pane předsedající, pane Barrote, dámy a pánové, cílem návrhu, kterým se dnes budeme zabývat, je změna nařízeních vydaných v roce 2004, která přispěla ke zlepšení a většímu sjednocení bezpečnostních opatření na ochranu cestovních dokladů občanů EU proti podvodnému užívání, a zároveň zavedla prvky biometrické identifikace. Oproti roku 2004 nyní jednáme na základě zásady spolurozhodování. Rád bych poděkoval francouzskému předsednictví a komisaři Barrotovi za obrovské nasazení, které v tomto případě vyvinuli s cílem dosažení dohody v prvním čtení. Dále patří můj dík stínovým zpravodajům za jejich úsilí a spolupráci, bez níž by nebylo možné dosáhnout tohoto výsledku.
Toto řešení se stalo nezbytným, uvědomíme-li si, že by podle nařízení, které vstoupilo v platnost v roce 2004, měly být od června tohoto roku snímány otisky prstů dětí od narození. Nicméně, podle dostupných studií provedených v několika členských státech na základě pilotního projektu je velmi obtížné sejmout spolehlivé otisky prstů u dětí mladších šesti let. Je pravda, že by vnitrostátní právní předpisy mohly udělit výjimku z této povinnosti. Nicméně by to znamenalo, že by mohly být do určitého věkového limitu vydávány pouze dočasné cestovní doklady. Nutnost zažádat si o nový pas pro dítě při každém vycestování mimo schengenský prostor by pro rodiče znamenala obrovskou zátěž.
Podařilo se nám tudíž shodnout se na ustanovení čtyřletého období, během něhož bude stanoven věkový limit 12 let, s únikovou doložkou pro ty státy, které již schválily právní předpisy ohledně nižšího věkového limitu v této oblasti, za předpokladu, že stanovený limit není nižší než šest let. Počítalo se zároveň s možností revizní doložky, která by zohlednila výsledky studie provedené na žádost Komise, která měla za cíl ověřit spolehlivost dětských otisků prstů. Byla vyhrazena možnost konečného stanovení věkového limitu a jeho sjednocení v jednotlivých členských státech během čtyř let.
Druhá výjimka byla přiznána osobám, které jsou z jakéhokoli důvodu fyzicky neschopné poskytnout otisky prstů. Dále bylo schváleno doporučení Mezinárodní organizace pro civilní letectví na zavedení zásady "jedna osoba - jen cestovní pas". Podle slov pověřence EU pro ochranu dat jde o další posilu v boji proti obchodu s dětmi.
Co se týče obchodu s dětmi, i zde bylo dosaženo shody mezi třemi institucemi s cílem nalézt společný postoj při stanovování příslušných pravidel nezbytných pro zabránění únosů dětí a obchodu s nimi. Příslušná iniciativa bude představena Komisí v rámci příslušné oblasti občanského práva.
Musím se přiznat, že jsou mi omezené možnosti Unie v této oblasti proti mysli: záležitost cestovních pasů je v kompetenci členských států a Evropská unie smí pouze zasahovat v podobě vyžadování biometrických údajů v cestovních pasech a dokladech s cílem zpřísnit bezpečnostní opatření těchto dokumentů v rámci sítě hraničních kontrol.
Za zmínku stojí, že se nám podařilo stanovit pravidla, která zajišťují výkon kompetencí Komise, co se týče určování, jaký druh dat bude zahrnut - otisky prstů a fotografie. Zároveň je užití těchto kompetencí omezeno. Ty tak mohou být uplatněny pouze pro účely tohoto nařízení - tedy hraniční kontroly - a ověření pravosti dokumentů a toho, zdali je jejich držitel zároveň jejich oprávněným majitelem.
Shodli jsme se i v dalších dvou studiích, a sice o původních dokumentech, které jsou potřebné k vydání cestovních dokladů, a mělo by s nimi být zacházeno podobně jako s cestovními doklady, co se týče důvěryhodnosti. Druhou oblastí shody je srovnávání dat při hraničních kontrolách, aby bylo možné zaznamenat kvótu zamítnutí kvůli nepravosti. V důsledku přehodnocení těchto bodů a s přihlédnutím ke čtyřletému přechodnému období, by měly být nezbytné změny v určité fázi provedeny na základě postupu spolurozhodování. Přitom bychom neměli opomenout konzultace s pověřencem EU pro ochranu dat, jako se naneštěstí stalo v případě formulování tohoto návrhu.
Pane předsedající, dámy a pánové, nejprve bych rád poděkoval předsedovi Výboru pro občanská práva, spravedlnost a vnitřní záležitosti. Můj srdečný dík patří dále zpravodaji Carlosu Coelhovi za tento jeho nevšední dokument a zároveň za vynikající spolupráci s Komisí v této tak ožehavé a citlivé problematice.
Komise navrhuje zavést jednotný systém výjimek z tohoto požadavku na shromažďování otisků prstů tak, aby se všem evropským občanům dostalo stejného zacházení. Mimo to si Komise klade za cíl ochranu dětí před obchodováním s lidmi. Té by mělo být dosaženo učiněním mezinárodně uznávané zásady jedna osoba - jeden pas právně závaznou.
Jsem příznivcem snah Evropského parlamentu ohledně dosažení shody již v prvním čtení tohoto návrhu, co se týče zahrnutí otisků prstů do cestovních dokumentů vydaných členskými státy nejpozději do 28. června roku 2009. Nebude-li možné dosáhnout této shody, bude každý, včetně novorozenců, povinen poskytnout otisky prstů při každé zahraniční cestě vyžadující použití cestovního pasu. Rád bych proto vyjádřil uspokojení Komise s vyjednáním kompromisního návrhu. Nyní se Komise chystá dostát svému úkolu vypracovat zprávu vyžadovanou Evropským parlamentem nejlépe, jak jen to bude možné. Tím bych mohl skončit. Nyní si se zájmem vyslechnu příspěvky od dalších účastníků rozpravy a ještě jednou vyjadřuji svůj dík předkladateli zprávy, Carlosu Coelhovi, který podal vynikající výkon.
jménem skupiny PPE-DE. - Pane předsedající, je mi potěšením vyjádřit podporu dnes předloženým návrhům.
Domnívám se, že je nezbytně nutné co nejdříve vytvořit společný systém norem k ověření platnosti biometrických údajů. Kolegové si nemusejí být vědomi současných hlubokých rozdílů mezi jednotlivými zeměmi například, co se týče důslednosti, s jakou ověřují pravost pasových fotografií. Mnoho zemí požaduje, aby se žadatelé o vydání cestovního dokladu dostavili osobně společně se svými dokumenty a fotografiemi. V těchto případech má příslušný úřad pověřený vydáváním cestovních dokumentů možnost rozpoznat, zda se žadatel podobá osobě na předkládané fotografii.
Nicméně v řadě jiných zemí - zejména ve Velké Británii - jsou běžným pravidlem žádosti podávané poštou. Autentičnost fotografií je zde ověřována tzv. "odborníkem", který zná žadatele nejméně po dobu dvou let. Zajímavá je existence seznamu osob oprávněných k tomuto ověření. To může být vykonáno vaším optikem, zubním lékařem, stejně jako profesionálním fotografem nebo zaměstnancem požární služby - se vší úctou k těmto profesím.
Dále je zajímavá existence poněkud laxních pravidel, co se týče ověřování pravosti ve Spojených státech. Ověřování autentičnost fotografií u žadatelů o první cestovní doklad může být provedeno v tzv. "přijatelných zařízeních". V praxi pod tímto pojmem rozumíme zaměstnance místního poštovního úřadu. Takový systém ověřování se zdá být až neuvěřitelný pro zemi s jinak přísnými bezpečnostními pravidly, jejíž občané jsou navíc zbaveni vízové povinnosti při cestách do Evropy.
Měli bychom tedy zavést mnohem spolehlivější biometrická data, jako jsou otisky prstů, aby bylo možné zvýšit zabezpečení u cestovních dokumentů. Dále je třeba dohlédnout na to, aby úřady pověřené shromažďováním a ověřováním pracovaly na základě stejných norem, a to nejen v rámci EU, ale i dalších států, které se těší bezvízovému styku s Evropou. I ty by měly splňovat stejně přísné požadavky jako evropští občané.
Pane předsedající, při schvalování bezpečnostních opatření a zahrnutí biometrických prvků do evropských cestovních dokladů v roce 2004 se ve členských státech nepočítalo s výjimkou z povinnosti poskytování otisků prstů. Na základě aktuálních zkušeností víme, že dnes dostupné technologie nejsou schopny zajistit dostatečnou důvěryhodnost otisků prstů dětí do 12 let tak, aby mohly tak být použity jako bezpečnostní prvek v cestovních pasech. Proto vítám kompromis, kterého bylo dosaženo v členských státech, ohledně stanovení věkového limitu pro shromažďování biometrických údajů u dětí na 12 let. Tento kompromis obsahuje doložku umožňující revizi do tří let. Co se nás týče, přijali jsme tuto výjimku pro ty státy, které již přijaly legislativu ohledně dětí od šesti let.
Užití tohoto druhu údajů je přijatelné pouze pod podmínkou, že se skutečně zvýší bezpečnost našich dětí. To se doposud nestalo. Zůstáváme nicméně otevřeni jakémukoli pozitivnímu technologickému vývoji v této oblasti. Naším prvořadým cílem je zajistit bezpečnost samostatně cestujících dětí tak, aby bylo možné předejít únosům dětí a obchodováním s nimi. Zahrnutí těchto informací do cestovních dokumentů vzbuzuje klamný dojem o bezpečnosti, protože neznemožňuje dětem překročit hranice bez souhlasu rodičů. Kompromis dosažený mezi členskými státy umožní Komisi předložit zprávu o požadavcích ohledně cestování nezletilých bez doprovodu přes vnější hranice. Tato zpráva by tak umožnila předložení dalších návrhů, na jejichž základě by bylo možno dosáhnout jednotné evropské formulace pravidel na ochranu nezletilých při jejich cestách mimo území členských států.
Biometrické údaje jsou koneckonců pouze prostředkem k ověření pravosti dokumentů. Použití citlivých osobních údajů jako jsou biometrické data je přijatelné pouze při dodržení přísných bezpečnostních pravidel.
Pane předsedající, dámy a pánové, nejprve bych rád pogratuloval zpravodaji, Carlosu Coelhovi, stejně jako minulému francouzskému předsednictví, které tu podle očekávání není, aby se připojilo k naší snaze dosáhnout shody při prvním čtení. Vyžadovalo to jak vůli, tak i schopnost přijmout požadovaný kompromis. Má zvláštní gratulace patří panu Coelhovi, našemu zpravodaji, za jeho objasňující prohlášení, které doporučuji svým kolegům k přečtení jako klenot spojující v sobě inteligenci a politické umění.
Důkladný rozbor předkládaného textu odhalí ústřední zásadu, která zároveň představuje revoluční zásadu této zprávy. Tato revoluční zásada nijak nesouvisí s biometrickými údaji. Rozhodnutí o ní padlo v roce 2004. Jde o zásadu jedna osoba - jeden pas. To nás přivádí k problematice dětí a věkové hranice, od které by měly být snímány jejich otisky prstů. Nezastírejme, že dosažení tohoto kompromisu bylo zvláště náročné. Někteří, jako například zpočátku pan Coelho, byli pro stanovení co možná nejnižšího věku tak, aby bylo možné poskytnout dětem ochranu co možná nejdříve. To by však vyžadovalo spolehlivé biometrické údaje, které nemohou být v současné době poskytnuty. Nakonec bylo dosaženo následujícího kompromisu: dětské otisky prstů jsou povinné od 12 let věku. Ty státy, které je shromažďují od nižšího věku, v tom mohou pokračovat i nadále po dobu čtyř let. Za žádných okolností však nesmí být překročen limit šesti let. Komise předloží v následujících letech hodnotící zprávu o fungování systému a vyhodnotí, zdali je třeba provést nějaké změny, což je součástí předkládaného textu. Nezbývá než doufat ve velký pokrok v oblasti technologií, protože ideální stav v oblasti ochrany dětí je mít spolehlivé, srovnatelné biometrické údaje co možná nejdříve. S tím vědomím vyjadřujeme náš souhlas s tímto textem, který ještě jednou chválím a gratuluji zpravodaji, Komisi za původní návrh a Radě za její smysl pro kompromis.
Pane předsedající, dámy a pánové, ráda bych nejprve pogratulovala zpravodaji k vynikající práci, kterou odvedl. Jako zpravodajce o strategii EU v oblasti práv dítěte mi přísluší zdůraznit několik důležitých bodů zprávy pana Coelha, i přes to, že tak již udělali někteří moji kolegové.
Nejprve bych ráda velmi uvítala zásadu zajištění společného přístupu k opatřením na ochranu dětí překračujících vnější hranice, která je velice potřebná.
Za druhé bych ráda poukázala na zásadu jedné osoby - jednoho pasu, která je důležitá jako přímé pojítko mezi biometrickými údaji a držitelem dokumentu, a ruší tak všechny v současné době používané postupy, které umožňují zapsat dítě do cestovního pasu rodiče. Tato praxe v mnohém znesnadňovala kontrolu totožnosti dítěte, činila ji nespolehlivou a usnadňovala tak únos dítěte zapleteného do různých sporů, stejně jako obchod s dětmi a jejich vykořisťování.
Za třetí, zpráva počítá s předložením zprávy Komise o technické proveditelnosti užívání otisků prstů za účelem identifikace dětí do 12 let. Je důležité pracovat na zdokonalení systému a zajištění jeho spolehlivosti obzvláště, co se týče ochrany dětí.
Závěrem bych ráda vyjádřila svůj názor na to, že by bylo vysoce přínosné vyvinout v budoucnu vhodné vyspělé technické bezpečnostní metody, které by umožnily zaznamenat a jednoznačně potvrdit identitu a věk dítěte v co nejnižším věku, nejlépe hned po narození.
jménem skupiny Verts/ALE. - Pane předsedající, nejprve bych ráda poděkovala panu Coelhovi za jeho vynikající výkon. Ačkoli my všichni máme různé politické názory, udělal to, co bylo v jeho silách pro dosažení kompromisu.
Skupina Verts/ALE je jednoznačně proti užívání biometrických údajů ve větším měřítku, dokud se neprokáže jeho nezbytnost nade všechnu pochybnost. Domníváme se, že tato opatření mají rozhodující dopady na ochranu osobních údajů a základních práv. Hlasovali jsme proti užití biometrických údajů ve vízech. Stejně odmítavě se stavíme k jejich užití v cestovních pasech. Co vidíme v návrhu pozitivně je způsob, jak zavést omezení pro užívání otisků prstů v cestovních dokumentech. Z tohoto důvodu jsme spokojeni s kompromisem, kterého byl dosaženo Komisí a Radou. Stanovení věkového limitu 12 let se vztahuje na ty členské státy, kde dosud nebyly snímány otisky prstů u dětí. Limit šesti let by měl platit v ostatních státech.
Ráda bych znovu zdůraznila, že naše podpora zavedení věkových limitů neznamená podporu užívání otisků prstů jako takového. Jsme pevně přesvědčeni o tom, že biometrické údaje v cestovních pasech by měly sloužit pouze k ověření pravosti dokumentů nebo totožnosti držitele dokumentu. Užívání těchto údajů k jiným účelům, např. k prosazování práva, není ani legitimní, ani přiměřené. Nemůžeme souhlasit s praxí, podle které se každý držitel evropského cestovního pasu staví na roveň podezřelého, jehož otisky prstů mají být uchovány. To je náš názor, ale ještě jednou bych ráda zdůraznila, že gratulujeme panu Coelhovi a Komisi a Radě k tomuto kompromisu.
Pane předsedající, nejsem příznivkyní snímání otisků prstů u dětí nebo dokonce kojenců. Děti by měly být vyjmuty z požadavků na poskytování biometrických otisků prstů pro potřeby cestovních dokladů. Z tohoto důvodu považuji za správné zavedení výjimky pro děti. Pro užívání biometrických otisků prstů u dětí mladších 12 let dosud chybějí spolehlivé poznatky. Největší nejasnosti jsou ohledně doby, po kterou mohou být otisky prstů rostoucích dětí skutečně považovány za spolehlivé. Zavedeme-li jednoduše užívání těchto údajů, může se stát, že dosáhneme přesného opaku toho, co jsme zamýšleli, tedy oslabení bezpečnosti namísto jejího posílení. Z tohoto důvodu je nevhodné shromažďovat a používat údaje, jejichž spolehlivost nemůže být prokázána nad jakoukoli pochybnost.
Kompromis, kterého bylo nyní dosaženo v Radě, je vyústěním těchto obav. Díky neústupnosti parlamentu a vynikající práci zpravodaje je stanoven věkový limit na 12 let po dobu přechodného období čtyř let, během nichž bude provedena obsáhlá studie ohledně spolehlivosti biometrických údajů u dětí. Naneštěstí tento kompromis přináší i možnost výjimky pro ty členské státy, ve kterých již platí zákony umožňující snímání otisků prstů u dětí mladších 12 let. Proto je nezbytně nutné, abychom v rámci tohoto kompromisu výslovně ustanovili, že evropské normy pro bezpečnostní a biometrické prvky v cestovních pasech a cestovních dokladech nesmějí být za žádných okolností chápány jako výzva k vytvoření databází obsahujících tato data na vnitrostátní úrovni.
jménem skupiny IND/DEM. - Pane předsedající, jsem velmi rád, že je Spojené království vyčleněno z platnosti těchto předpisů, protože není součástí schengenského prostoru. Nicméně britská vláda se vyjádřila v tom smyslu, že se bude snažit držet krok s těmito předpisy, aby zabránila vytváření dojmu, že jsou druhořadé. Z toho můžeme vyčíst, že britská vláda je přesvědčena o jejich významu, a že se cítí být beztak vázána podstatou těchto předpisů.
Ale je tu řada problémů týkajících se věrohodnosti biometrických prvků a jejich ověřování, jak ukazuje i tato zpráva. Jaký druh dokumentů je používán pro počáteční prokazování totožnosti, a jak se můžeme přesvědčit o jejich věrohodnosti? V momentě, kdy je cestovní pas vydán, je to ztíženo, nemáme-li možnost ověřit údaje porovnáním s identifikačními údaji o držiteli v něčem na způsob národní nebo centrální identifikační databáze.
Zpráva uznává, že by měly existovat nějaké přísně zabezpečené shromažďovací prostředky pro tento druh informací, ale z britských zkušeností víme, že takový prostředek nemáme k dispozici. Za posledních pár let byly osobní a vysoce citlivé informace o doslova milionech občanů ztraceny z vládní databáze. Nikdo ve Spojeném království nevěří, že jsou jeho osobní informace v rukou vlády v bezpečí.
Co tato zpráva nezmiňuje, je spolehlivost biometrických prvků jako takových. Ve skutečnosti zaznamenal Úřad pro cestovní doklady Spojeného království při pokusu o zavedení biometrických prvků v roce 2004 chybovou frekvenci 1:3 v oblasti obličejové identifikace, 1:5 v případě identifikace otisků prstů a 1:20 při snímání oční duhovky. Biometrická identifikace je přitažlivá myšlenka, ale není to bezchybný mechanismus, který bychom si všichni přáli. Z tohoto důvodu budou britští Nezávislí hlasovat proti této zprávě.
(NL) Pane předsedající, podle mého názoru je správné, že zpravodaj upozorňuje na řadu sporných bodů, které jsou výsledkem toho, že se v případě shromažďování, zpracovávání a porovnávání biometrických údajů jedná o poměrně nedávný výzkum. Proto je rozumné zhodnotit celý postup za tři roky, jak bylo navrhováno.
Dále je velice důležité, abychom dosáhli jednotného postupu, co se týče práce s biometrickými údaji, protože řetěz je jen tak silný jako jeho nejslabší článek. Teoreticky mělo odstranění vnitřních hranic v Evropské unii vyústit v lepší kontrolu hranic vnějších, ale ve skutečnosti je zřejmé, že se systém potýká s řadou podstatných nedostatků. Mezinárodní kriminální síť, obchod s drogami a lidmi a nelegální přistěhovalci těží z těchto nedostatků. Pokud chceme dosáhnout účinnějšího sytému hraniční kontroly, pak je nejvyšší čas, aby biometrické údaje tvořily jeho efektivní součást.
(NL) Pane předsedající, také bych ráda poděkovala zpravodaji, panu kolegovi Coelhovi za jeho příspěvek. Podařilo se mu docílit kompromisu v Radě a Komisi během prvního čtení, který se těší mé vřelé podpoře, včetně pravidla jedna osoba - jeden pas. Nicméně bych se ráda věnovala tomuto bodu o něco podrobněji.
Toto pravidlo by mělo umožnit zvýšení ochrany proti obchodu s dětmi a jejich únosům tím, že by každé dítě mělo obdržet svůj vlastní cestovní pas s čipem osahujícím jeho biometrické údaje. Pochopitelně to bude i něco stát především v těch členských státech, kde bylo doposud rodičům umožněno zapsat své děti do vlastního pasu. V Nizozemí dosahují maximální náklady na vydání cestovního pasu 48 euro. Náklady na zahrnutí dítěte do rodičovského pasu jsou 8,5 euro. Pro tříčlennou rodinu to přinese zdvojnásobení nákladů na vydání cestovních pasů ze současných 120 euro na více než 240 euro. Samozřejmě každý rodič rád vydá tuto částku, přispěje-li tím ke zvýšení bezpečnosti vlastního dítěte. Ale není pravda, že je-li někdo schopen unést dítě, je schopen i získat jeho cestovní pas? Až vejde v platnost pozměněná norma, nebude již možné zahrnout děti do cestovních pasů rodičů. Ale není spíše pravda, že právě zahrnutí dítěte do rodičovského pasu je v některých případech právě v nejlepším zájmu bezpečnosti dítěte, protože uvádí, v péči kterého z rodičů dítě se dítě nachází? Jak by pak bylo možné provést účelnou kontrolu rodičovského oprávnění?
V průběhu příštích tří let zhodnotí Evropská komise potřebu dodatečných opatření např. pravidla Unie týkající se cestování dětí přes hranice. V současné době ještě nejsou členské státy v tomto bodě jednotné. Apeluji na Komisi, aby využila této lhůty k přezkoumání toho, zda zavedení jednoho pasu pro každého přispělo ke snížení únosů dětí. Přispívá současný kompromis k dosažení vytyčeného cíle nebo pouze vyvolává řadu vedlejších účinků, které je třeba řešit?
Pane komisaři, bezpečnost našich dětí vyžaduje naši neustálou pozornost. Dnes podnikáme zvláštní krok. Bude-li v zájmu dětí, abychom podnikli další kroky ve střednědobém horizontu, pak můžete počítat s podporou křesťanských demokratů v parlamentu.
(EL) Pane předsedající, skutečnost, že dnes převážil názor Parlamentu při pokusu Rady zavést shromažďování biometrických údajů šestiletých dětí, je vítězství hlavní zásady, že osobní údaje mohou být shromažďovány pouze tehdy, je-li to nezbytné, přiměřené a samozřejmě užitečné. Obávám se, že Rada i Komise tuto zásadu ve svých legislativních iniciativách v posledních letech opakovaně přehlížejí.
Co se týče dětských cestovních pasů a otisků prstů, děti samozřejmě potřebují vlastní cestovní pasy s biometrickými prvky ve snaze zabránit únosům, dětské pornografii a obchodu s dětmi.
Zároveň však není legální shromažďovat identifikační údaje, není-li to nutné. Co se týče otisků prstů, existují studie, podle kterých nejsou otisky prstů šestiletých dětí k žádnému užitku. Jejich otisky prstů se mění tak rychle, že jejich cestovní doklady a identifikace nejsou použitelné.
Parlament dnes tedy dosáhl kompromisu. Od Komise to vyžaduje závažnou studii ke zjištění, zda používání otisků prstů u dětí skutečně přispívá k jejich bezpečnosti. Poté bude povoleno shromažďovat otisky prstů jen u těch věkových skupin, u kterých tomu tak je.
Nakonec, ať už to bude jakkoli, co se týče biometrických údajů, řekli jsme "ano” k jejich používání k identifikaci držitele a k rozpoznání, zda není doklad zfalšován, ale "ne” k vytvoření elektronického systému shromažďujícího údaje milionů nevinných osob.
(PL) Zavedení cestovních pasů s biometrickými identifikačními údaji držitele je odpovědí na výzvy k zapojení do boje proti padělání dokumentů, terorismu a nelegálnímu přistěhovalectví. Je proto nanejvýš důležité zajistit silnou důvěru ve shromažďování biometrických údajů a vytvoření společných základních norem tohoto shromažďování tak, aby byla zajištěna jejich bezpečnost a spolehlivost.
Podporuji návrh zpravodaje, aby byla provedena analýza rozdílů mezi jednotlivými členskými státy v oblasti dokumentů potřebných k vydání cestovního pasu. Důvodem k tomu je skutečnost, že běžně bývá zabezpečení těchto dokumentů na nižší úrovni než u cestovních pasů s biometrickými prvky. Proto je tu riziko, že budou snadno padělatelné.
(PL) Pane předsedající, sjednocení opatření týkajících se bezpečnostních norem společně se zavedením biometrických identifikačních prvků by mělo být prospěšné pro ověřování dokumentů při jejich kontrole a zároveň jde o důležitou součást boje proti padělání dokumentů. Tyto faktory jsou zárukou větší účinnosti v boji proti kriminalitě, terorismu a nelegálnímu přistěhovalectví.
Vezmeme-li v potaz nedostatečné testy nových technologií, pak by měly členské státy představit své vlastní požadavky, co se týče ochrany práv občanů. Je třeba stanovit věk, od kterého musí být dětem státem vydán cestovní pas, stejně jako stanovit, od kdy mají být vyloučeny případy vydávání jediného pasu držiteli nebo držitelce a jejich dětem bez biometrických údajů. Podobné situace by mohly posílit obchod s dětmi tím, že ztíží rozpoznání identity dítěte. Abychom se vyhnuli tomuto postupu, každá osoba by měla být držitelem svého vlastního pasu.
Závěrem bych rád zdůraznil, že je nutné zavést vysoký stupeň obezřetnosti, abychom mohli zajistit bezpečnost držitelů cestovních pasů a jiných dokumentů sloužících k identifikaci.
(EL) Pane předsedající, je pravda, že by novela nařízení, o které se bude hlasovat, mohla přispět ke zlepšení v těch členských státech, kde jsou biometrické údaje snímány dokonce už u kojenců tím, že dočasně zabrání těmto státům v zatahování občanů mladších 12 let do těchto procedur. Ti v současné době tak jako tak nemusí v určitých zemích cestovat s cestovním pasem.
Musíme zhodnotit skutečnou závažnost motivů u výjimek, které jsou navrhovány, má-li v budoucnu s výjimkou snímání biometrických údajů u dětí do určitého věku někde existovat elektronický záznam o každém z nás.
Normy jako tyto v podstatě zachovávají a vytváří právní rámec pro používání metody shromažďování údajů všech občanů - z toho mnoha nevinných občanů - a zajišťují právo na předávání našich citlivých osobních údajů.
Je proto naší povinností upozornit naše občany, které budeme v dohledné době znovu žádat o obnovení jejich hlasu pro zásady a postupy Evropské unie, že neschvalujeme tato opatření.
(DE) Pane předsedající, teoreticky je shromažďování biometrických údajů jistě jedním ze způsobů, jak zabránit, aby byly cestovní pasy a dokumenty padělány. Používání nových technologií nám v prvé řadě pomůže v boji proti organizovanému zločinu a přílivu nelegálních uprchlíků.
Všem členským států musí být nicméně jasné, že je nutné Frontex vylepšit, co se týče jak přílivu financí, tak i kvalifikovaného personálu, aby mohl skutečně efektivně plnit své úkoly. Neexistují-li vnitřní hranice, musí být odpovídajícím způsobem chráněny hranice vnější. Na druhou stranu dnes mohou lehce vyvstat pochybnosti o současných technologiích, chlubí-li se hackeři na internetu, jak jednoduché je padělat otisky prstů z německých registračních úřadů, a poukazují-li na to, že je při současné redukci velikosti osobních průkazů na velikost platební karty rozpoznání na základě biometrických údajů méně snadné.
Jedno je jisté: při použití biometrických údajů, musí být zajištěna ochrana údajů pro nás běžné občany.
(HU) Pane předsedající, dámy a pánové, nejprve bych ráda poděkovala svému kolegovi, panu Coelhovi, za jeho vynikající výkon. Ráda bych se vyjádřila pouze k jednomu bodu této zprávy.
Nedávná zkušenost ukázala, že obchod s lidmi, a obzvláště pak s dětmi, dosahuje znepokojujících rozměrů v rámci Evropské unie i mimo ni. Proto považuji za krok správným směrem, že mladiství mohou v budoucnu překračovat vnější hranice s vlastním cestovním pasem. Co se týče obchodu s dětmi, pak může tento krok znamenat na jednu stranu zvýšení bezpečnosti, ale na druhé straně je zřejmé, že dítě s vlastním cestovním pasem může cestovat naprosto s kýmkoli.
Lituji toho, že společný návrh neobsahuje zmínku o tom, že by cestovní pasy mladistvých měly obsahovat kromě osobních údajů i údaje o osobách, které jsou za ně zodpovědné. Je pravda, že první článek návrhu stanoví, že Komise má předložit zprávu o požadavcích na cestování dětí samotných a v doprovodu přes vnější hranice členských států a učinit návrhy na zvýšení jejich bezpečnosti při překračování vnějších hranic členských států.
To představuje budoucí příležitost, a proto navrhuji, aby Komise, společně se všemi touto otázkou dotčenými institucemi, jako je OSCE, OECD, UNICEF, UNHCR, IOM a v neposlední řadě Europol, společně zhodnotily vývoj a podnikly patřičné kroky k zajištění účinnější ochrany pro děti. Ze zkušenosti víme, že počet dětí mezi oběťmi obchodu s lidmi stále stoupá.
(PT) Pane předsedající, pane Barrote, dámy a pánové, gratuluji pani Coelhovi, paní Roureové a dalším k jejich výkonu. V prosinci roku 2004 přijala Rada nařízení o normách pro bezpečnostní a biometrické prvky v cestovních pasech a cestovních dokladech vydávaných členskými státy. Nyní je na nás, abychom podnikli nové kroky v boji proti dětským únosům a obchodu s dětmi.
Zavedení cestovních pasů pro děti na základě zásady jednoho pasu pro každého by mohlo představovat jeden z klíčových prostředků zajišťující naše vítězství v této náročné a důležité bitvě. V mé zemi, Portugalsku, je shromažďování otisků prstů dětí starších šesti let běžnou praxí již řadu let, což je možná důvod pro to, že proti ní nemám žádné námitky. Jako zastánce evropské myšlenky věřím, že je důležité sjednotit praxi v této oblasti. Uklidňuje mě skutečnost, že členské země jako je Portugalsko, které zavedly již před lety minimální věk pro snímání otisků prstů, nebudou muset měnit své vnitrostátní právní předpisy.
Musím zdůraznit, že bezpečnost v otázce cestovních pasů, která je tímto posílena, nekončí s existencí cestovního pasu. Bezpečnost cestovního pasu odpovídá zvýšené úrovni bezpečnostních opatření od vydání dokumentů potřebných k vydání cestovního pasu, sběru biometrických údajů, až po jejich ověřování při hraničních kontrolách. Tato zpráva je jedním z dalších kroků k potvrzení práv jednotlivců a zajištění jejich bezpečnosti.
(SL) Podporuji zprávu zpravodaje Coelha, který odvedl vynikající kus práce, jako vždy. Souhlasím s návrhy, které byly předloženy, včetně zásady jednoho cestovního pasu pro každého.
Nicméně bych rád slyšel především postoj Komise, nebo snad dokonce svého kolegy pana Coelha k tomu, co dělat při cestování dětí bez doprovodu, neexistují-li žádné jednotné předpisy týkající se dokumentace, kterou mají mít s sebou. Podle návrhu předkladatele zprávy by měla být jména osob s rodičovskou odpovědností uvedena v cestovním pase dítěte. Nicméně v některých případech cestují děti v doprovodu jiných členů rodiny, se kterými například i žijí a podobně. Ve zkratce bychom měli tuto záležitost vyřešit s přiměřenou dávkou flexibility.
Na druhou stranu ve mně vzbuzuje obavy, že nikdo nezpochybnil proveditelnost cestování šestiletých dětí bez doprovodu. Mohlo by to být možné letadlem (odhlédneme-li od případných traumat, které šestileté dítě může zažít při cestě samotné letadlem), pokud by dítě bylo doprovázeno jednou osobou k letadlu a vyzvednuto druhou osobou na konci letu, například rodičem nebo někým jiným. Nicméně, jaká opatření je třeba učinit při cestě dítěte vlakem, autobusem nebo dalšími prostředky dopravy? Jak je možné na to dohlédnout? Existují-li tak nezodpovědní rodiče, kteří pošlou své dítě na takovou cestu, pak bychom to měli být my, kdo zaujme rozhodný postoj a zakáže cestování dětí v tomto nízkém věku bez doprovodu. Možná to bude znít trochu ostře, ale vzhledem k tomu, kolik zde již padlo výroků o tom, jak cenná je dětská bezpečnost, a o problematice únosů a podobně, bychom měli zaujmout odvážnější stanovisko v této otázce.
Dále bych se rád zeptal Komise, jak to vypadá se společným stanoviskem Komise a Evropského parlamentu ohledně bezpečnosti původních dokumentů potřebných k vydání víza. Ptám se z toho důvodu, protože mám obavy, že by konkrétní systém členského státu umožnil zneužití již v místě vydání. Má poslední otázka směřuje na Komisi, nebo případně na pana Coelha: co je třeba udělat, dorazí-li lidé na hranici, ale údaje v jejich cestovních pasech neodpovídají údajům v oficiální databázi? Myslím, že bychom měli doplnit instrukce ve prospěch dítěte, nebo lépe řečeno cestujícího.
(DE) Pane předsedající, vážené dámy, vážení pánové, tisíce dětí každý rok padnou za oběť obchodníků s dětmi, ještě více je jich uneseno. Současná studia ukazuje, že jsou to děti bez doprovodu, které se stávají oběťmi těchto zločinů. Proto vítáme skutečnost, že se Evropská komise ve svém dodatku nyní věnuje dětské tématice. Budeme-li požadovat, aby i děti měly od určitého věku své biometrické údaje v cestovních pasech, není to z důvodu masivní hysterie, kterou já skutečně nesdílím, ale proto, že chceme našim dětem dopřát lepší ochranu. Tato ochrana může být nicméně poskytnuta jen tehdy, když bude mít každé dítě svůj cestovní pas s biometrickými údaji a jmény svých zákonných zástupců.
Co se týče shromažďování údajů, je pro mou skupinu obzvláště důležité, aby byla zajištěna nejvyšší možná ochrana při shromažďování, uchovávání a zpracovávání biometrických údajů všech občanů. Vždy musí být vysledovatelné, kdo má přístup k těmto údajům. Nařízení Rady a rozhodnutí, která mohou ovlivnit tuto skutečnost, vyžadují uplatnění velmi přísných ochranných mechanismů a kontrolních orgánů k zabránění zneužití údajů. Musím přiznat, že mám v podstatě důvěru v naše národní úřady na rozdíl od řady soukromých společností, z nichž některé jsou za úplatek schopny předat nechráněná data třetí straně díky skandálním mezerám v bezpečnostní oblasti. Přesně z tohoto důvodu je pro národní úřady tak důležité využít této přednosti, které se těší v oblasti důvěry, a úzce spolupracovat s úřady na ochranu údajů. Stejně jako by Evropská komise dostát svým právním závazkům tím, že konzultuje Zmocněnce pro ochranu údajů, což se v tomto případě nestalo.
(PT) Rád bych poděkoval mému příteli Carlosu Coelhovi za jeho výborně odvedenou práci pro Parlament. Vřelé díky.
(BG) Děkuji, pane předsedající, členové Komise, dámy a pánové, ráda bych pogratulovala zpravodaji, panu Coelhovi, za vyváženost, které se mu podařilo dosáhnout, a sice mezi zajištěním větší bezpečnosti u mezinárodních cestovních dokladů a ochranou osobních údajů a lidské poctivosti občanů Evropské unie. Návrhy na vylepšení řady technických požadavků nás podpoří v boji kriminalitě přesahující hranice jednoho státu, nelegálnímu přistěhovalectví a obchodu s lidmi. Rychlé a úspěšné zavedení nových norem je životně důležité především pro hraniční státy, jako je Bulharsko, které jsou vystaveny silnému tlaku migračních vln a aktivit mezinárodního organizovaného zločinu, a přispěje tak k ochraně vnějších hranic EU.
V mé zemi jsme se naneštěstí mohli setkat s několika závažnými případy týkajícími se pohřešovaných dětí, o kterých dosud nejsou žádné informace. Proto si myslím, že tato zpráva udává rozumný směr, kterým by se měl v budoucnu ubírat vývoj bezpečnostních znaků a biometrických prvků v cestovních pasech u nejmladších obyvatel Evropy. Zavedení zásady jednoho pasu pro každého jim poskytne vyšší úroveň bezpečnosti přicestování mimo území Evropské unie. Návrh na zavedení dodatečných informací do cestovních pasů dětí do 18 ti let by omezilo možnosti legálního vycestování dětí. Co se týče uplatnění nařízení v rámci národní legislativy, členské státy by si měly uvědomit jeho finanční dopad na velké rodiny. To již bylo zmíněno některými poslanci, kteří promluvili přede mnou. Kvůli nedostatku financí na vydání pasů pro jejich děti nesmí být omezena svoboda pohybu u těchto rodin.
Závěrem bych ráda zmínila volný pohyb v rámci Evropské unie. Myslím, že omezení mohou být odstraněna v momentě, kdy vznikne oprávnění na vydání občanského průkazu, abychom podpořili a zajistili volný pohyb nejmladších občanů EU.
(PL) Pane předsedající, ráda bych začala gratulací zpravodaji a vyjádřením své podpory této zprávě. Myslím, že není jen důležitá, ale i kvalitní. Asi zde zopakuji, co už bylo řečeno, když prohlásím, že cestovní pas je dokument vydaný členským státem v souladu s národními předpisy. Cestovní pasy se skutečně neliší pouze svým obalem, proto je důležité dosáhnout shody mezi bezpečnostními prvky cestovních pasů tak, aby bylo možné rozpoznat občana Evropské unie nebo jinou osobu vstupující na území Evropské unie, a zároveň zabránit zločinům, z nichž řada souvisí s cestovními pasy, jako je nelegální přistěhovalectví, terorismus, obchod s dětmi nebo falšování dokumentů. Shody bylo, myslím, dosaženo v této zprávě. Nic nenaznačuje tomu, že by opatření, která jsou zahrnuta v této zprávě, měla nějak ovlivnit nebo omezit členské státy v oblasti vydávání cestovních pasů.
Ráda bych poukázala na zásadu, kterou podporuji, a sice zásadu jednoho cestovního pasu pro každého. Jde o dobrý předpis, co se týče dětí, ale mohl by představovat finanční bariéru pro rodiče, kteří chtějí nechat svým dětem vystavit pas, ale jejich finanční prostředky jsou omezené. Dále bych ráda upozornila na jednu slabinu zprávy, ačkoli to již udělal její předkladatel, totiž na skutečnost, že musejí být přehodnoceny moderní, nevyzkoušené technologie. V této souvislosti vítám tříletou lhůtu, která nám to umožní. Dále apeluji na to, aby bylo přihlédnuto k roli Evropského zmocněnce pro ochranu údajů. Evropské instituce musí být intenzivněji zapojeny do celého procesu, což je i důvod, proč jsem zde promluvila.
Pane předsedající, také bych rád poděkoval panu Coelhovi. Tato zpráva je velmi podstatná pro budoucnost Evropy a pro jejich 500 milionů obyvatel, jejich jistotu, bezpečnost, a mimo jiné i pro opatření proti terorismu. Jestliže existuje technologie, jak říká paní Zdravkova, pak bychom jí měli využít.
Co se týče dětí, pak platí to, co již zmínila paní Angelilliová, pan Lambrindis a další, totiž že může jít o zásadní zbraň například v boji proti obchodu s dětmi.
Nicméně, klíčovým bodem je skutečně nový článek 3, který stanoví, že účelem použití biometrických údajů je nejen ověřit hodnověrnost dokumentů, ale i identifikovat držitele pomocí srovnání dostupných rysů. V současnosti se většina zemí spoléhá výlučně na fotografie, přičemž velmi málo lidí - dovoluji si říci, že možná ani vy pane předsedající nebo vy, pane Barroso - vypadá jako na své fotografii v cestovním pase, ani by si to mnozí z nás nepřáli! Takže bych řekl, že existují-li postupy a metody k ověření totožnosti, pak bychom měli být schopni je využít.
K paní Gacekové a panu Battenovi a jejich proti-britským příspěvkům, které pronesli, aniž by tu teď byli, aby si vyslechli odpověď, bych poznamenal, že systém Spojeného království není ani lepší, ani horší než jiný systém v rámci Evropské unie. Máme kontroly a zlepšení, ale je co dohánět. Při dostupnosti nových technologií 21. století budeme schopni tyto technologie využít, a jak řekla paní Grabowska před malou chvílí, měli bychom být schopni je neustále zlepšovat tak, abychom maximálně využili možností, které se nám v Evropské unii nabízejí.
(SK) Ochrana dětí před únosy a obchodovaním s nimi vyžaduje potřebu zavést cestovní pasy pro děti.
Zásada jedna osoba - jeden pas znamená, že každému dítěti, které cestuje mimo schengenský prostor, bude vydán cestovní pas. Nový způsob identifikace ulehčí kontroly na hranicích. Jednotná evropská telefonní linka pro zprávy o nezvěstných, unesených a sexuálně zneužívaných dětech, pasy s biometrickými údaji a připravované spuštění celoevropského systému hlášení únosů dětí se tímto stanou nástrojem na ochranu dětí před únosem.
Je třeba věnovat pozornost vysokému stupni důvěry během procesu získávání a využívání biometrických údajů. Podporuji stanovisko zpravodaje, že je nutné provést analýzu možných nedostatků identifikačních systémů otisků prstů v členských zemích Evropské unie. Následně je nutné zvážit zavedení společného evropského srovnávacího systému.
(RO) Rád bych pogratuloval zpravodaji za jím předloženou zprávu.
Vítám tuto iniciativu, která znamená skutečný pokrok, kterého bylo dosaženo od zasedání Evropské Rady v Soluni, co se týče pojítka mezi cestovními doklady a jejich majiteli a přijetí zásady jedna osoba - jeden pas.
Zaprvé potřebujeme uplatnit zásady a výjimky, které stanoví tato zpráva, na výsledky a problémy, se kterými se setkáme v praxi. To znamená, že se musíme soustředit na tříleté období určené k revizi, které ustanovuje tato zpráva. Během tohoto období se musí snažit jako členské státy, tak i Komise, formulovat doporučení, díky kterým mohla by teoretická ustanovení překonat překážky v praxi.
Zadruhé zde existuje závažný problém v souvislosti s bezpečností ukládaných údajů a ochranou totožnosti vlastníka.
Závěrem bych rád upozornil na potřebu navrhnout společné zásady pro postup požadovaný při vydávání cestovních dokumentů nebo pasů, neboť jde o klíčovou fázi pro zajištění bezpečnosti databází a zabránění padělání těchto dokumentů.
(FR) Pane předsedající, jen bych rád krátce poděkovala panu Coelhovi a vyjádřila, že je mi potěšením s Vámi pracovat kvůli Vaší odbornosti i schopnosti naslouchat i analyzovat. Díky Vám jsme dosáhli tohoto výsledku.
(RO) Od ledna 2009 zavedlo Rumunsko používání biometrických pasů. Tento druh pasů obsahuje 50 bezpečnostních opatření a jako první v Evropské unii zahrnuje prostředek pro rozpoznání jak obličeje dotyčné osoby, tak i jejích otisků prstů.
Jde o významný krok pro Rumunsko směrem k rozšíření schengenského prostoru plánovanému na rok 2011. Zavedení biometrických pasů představuje splnění poslední základní podmínky pro zapojení Rumunska do bezvízového programu Visa Waiver Program. Proto by nyní bylo odmítnutí zrušení vízové povinnosti Rumunska vůči Spojeným státům založeno pouze na subjektivních důvodech. Doufám, že Spojené státy tuto záležitost náležitě uváží.
Rád bych ještě jednou pogratuloval zpravodaji k významnému přínosu ke zlepšení nařízení, obzvláště pak k zavedení jednotného evropského systému na ověření slučitelnosti biometrických prvků a údajů uložených v čipu.
(RO) Sjednocení bezpečnostních norem na evropské úrovni, co se týče biometrických pasů, je rozšířením předpisů vyplývajících ze schengenského práva. Norma ustanovuje povinnost poskytovat otisky prstů, které budou shromažďovány na bezdotykovém čipu v cestovním pasu.
Podporuji výjimku, co se týče poskytování otisků prstů u dětí mladších 12 let, a zároveň vyzývám k přehodnocení a sjednocení zvláštních zákonů na vnitrostátní úrovni.
Myslím si, že s biometrickými daty by mělo být zacházeno v souladu s právními předpisy Společenství týkajícími se ochrany osobních údajů a soukromí. Komise a členské státy musí podniknout potřebná opatření ke zpracovávání biometrických údajů obsažených v cestovních pasech, jak na hranicích, tak i během procesu údržby odpovídajících databází, za předpokladu, že jsou tato opatření součástí vnitrostátních právních předpisů.
Nicméně bych ráda upozornila na skutečnost, že omezená platnost biometrických pasů na 12 měsíců a méně u lidí, kteří nejsou dočasně nebo trvale schopni poskytnout otisky prstů, zkomplikuje život handicapovaných občanů. Ráda bych tímto požádala Komisi o přehodnocení příslušného textu.
Pane předsedající, žádný ze zákona dbalých občanů by neměl mít obavy z dokládání své identity nebo identity svých dětí. Z tohoto důvodu jsem příznivcem užívání biometrických údajů v cestovních a pasech a dalších dokumentech.
Rád bych učinil poznámku pro potřeby budoucnosti. Je pravda, že žádná biometrická charakteristika nezůstane neměnná od dětství do dospělosti - kromě jedné: DNA. Dnes je možné někoho identifikovat na základě malého vzorku z jeho kosterních pozůstatků dokonce ještě mnoho let po jeho smrti. Současná technologie na získání DNA potřebné k identifikaci je rychlá, levná a proveditelná pouze za pomoci pouze několika buněk, které je možné získat rychlým výtěrem z ústní sliznice nebo z kapky krve odebrané například z pupeční šňůry.
Navrhuji tedy, abychom v budoucnu zvážili používání DNA jako jediného biometrického identifikátoru - za předpokladu, že zajistíme stejný postup v případě každého jednotlivce - všech evropských občanů.
(DE) Pane předsedající, děkuji Carlosu Coelhovi a gratuluji mu k této zprávě. Byli bychom zklamaní, kdyby tato zpráva nedosahovala té kvality, na kterou jsme u něho už z mnoha jiných zpráv zvyklí. Zvláště si cením toho, že Carlos Coelho už od počátku jednoznačně poukazuje na to, že v této zprávě jde o bezpečnost dětí. Té je možné dosáhnout tím, že vydáme bezpečnostní cestovní pasy včetně otisků prstů. To nám umožní přezkoumat, zda se u osoby, která překračuje hranici, skutečně jedná o osobu, která je uvedená v cestovním pasu.
To je tedy naším cílem, pomocí kterého můžeme dosáhnout bezpečnosti našich dětí. Otázka, zda otisky snímat od šesti nebo 12-ti let, je čistě technickou záležitostí, ne otázkou názoru. Já osobně bych neměl žádný problém se snímáním otisků prstů už u šestiletých dětí, právě proto, že jde o děti a jejich bezpečnost. Dodržování opatření na ochranu údajů musí být podle mě samozřejmostí. O tom není třeba diskutovat. Kontrola dodržování těchto opatření je povinností ústavního státu. Dosáhneme-li toho, že budou existovat bepečné cestovní pasy za současného dodržování opatření na ochranu údajů, pak se Evropské unii povedl rozhodný krok vpřed v zájmu dětí, proti obchodu s dětmi a jejich pašování.
Pane předsedající, jsem toho názoru, že všichni přítomní vzdali hold práci pana Coelha a jeho kvalitám, já bych se rád připojil ke chvále paní Roureové.
Rád bych řekl, - čímž zopakuji pana Gérarda Depreze -, že se musíme pokusit získat spolehlivější, srovnatelnější biometrické údaje, které nám umožní lépe využít ty nejdůmyslnější technologie s cílem zajištění bezpečnosti ve volném prostoru, který obýváme. Z tohoto důvodu bylo naplánováno toto setkání. Proto vítám skutečnost, že se i Parlament zavázal lépe zajistit identifikaci dětí, což je nezbytné pro jejich bezpečnost.
Byl jsem tázán, zda již byla prokázána účinnost těchto postupů. Řekl bych, že náležité ověření účinnosti je možné pouze během jejich používání, ale a priori vše nasvědčuje tomu, že vyšší bezpečnosti dosáhneme zlepšením identifikačních mechanismů u dětí cestujících samostatně. V každém případě musíme mít tento hlavní cíl na zřeteli. Nyní odpovím Parlamentu na několik otázek.
Zaprvé bych rád řekl, že Komise ve svých návrzích vždy kladla důraz na ochranu údajů. Základní návrh byl konzultován se zmocněncem Evropské unie pro ochranu údajů, jehož poznámky byly Komisí zohledněny. Dále bych rád poznamenal, že předpisy ohledně identifikačních prostředků byly sjednoceny s předpisy organizace ICAO (Mezinárodní organizace pro civilní letectví), což podpoří dialog se Spojenými státy.
Dále bych rád upozornil na to, že v souvislosti s dětskými cestovními pasy skutečně vznikají rodinám finanční náklady, které jsou však v kompetenci členských států. Rád bych zdůraznil, že k cestování v rámci schengenského prostoru nadále postačí identifikační průkaz. Cestovní pas je vyžadován pouze pro cestování mimo Evropskou unii.
Závěrem bych rád potvrdil záměr Komise provést srovnávací studii o existujících pravidlech v členských státech s ohledem na samostatné cestování nezletilých. Ve vhodném okamžiku navrhneme Radě provést potřebná opatření na účinnější ochranu dětí a k zabránění obchodu s nimi. Je nanejvýš zřejmé, že provedení této studie je - oprávněně - vyžadováno Parlamentem, a já se samozřejmě zasadím o to, aby ji moji spolupracovníci vypracovali v co nejlepší kvalitě a v co nejkratším čase.
Tím jsem řekl vše kromě zopakování díků Parlamentu za konstruktivní příspěvek k evropským právním předpisům.
Pane předsedající, mám-li jmenovat jeden bod, který vyplynul z této rozpravy, pak je to znepokojení ohledně účinného potírání obchodu s lidmi - obzvláště pak s dětmi - patrné u většiny poslanců Parlamentu. Právě to má být tím největším přínosem plánovaného opatření. Potěšilo mě, že je to téma, které bylo zmíněno téměř v každém příspěvku.
Dále bych rád poděkoval stínovým zpravodajům za spolupráci, což není planá chvála. Bylo by spravedlivé zmínit, že má kolegyně paní Roureová hrála klíčovou roli při zajišťování dohody, ke které velkou měrou přispěl i komisař Barrot a francouzské předsednictví. Obzvláště rád bych poděkoval komisaři Barrotovi za ochotu Komise poskytnout institucionální podporu při posílení boje proti obchodu s dětmi, stejně jako za ochotu spolupracovat na třech studiích, které jsme si vyžádali: o spolehlivosti dětských otisků prstů, o původních dokumentech a míře zamítnutí kvůli nepravosti, což byly některé z obav spojované s uvedením těchto pravidel do praxe.
Pane předsedající, závěrem bych rád reagoval na problematiku, na kterou poukázal pan Brejc: ptal se, jestli můžeme říci, že je vydávání cestovních pasů bezpečnou záležitostí. Abych byl úplně upřímný, musím přiznat, že se to liší stát od státu. Některé země mají mnohem přísnější systém než jiné, což je také důvod pro to, že je studie o původních dokumentech tak důležitá. Vím, že Evropa nemá žádnou soudní pravomoc v této oblasti - vydávání cestovních pasů je národní výsadou - proto jsem velice uvítal, když komisař Barrot souhlasil se spoluprací Evropské komise na studii o původních dokumentech. Nemělo by žádný smysl mít cestovní pasy s bezpečnostními prvky, kdyby tato bezpečnost mohla být sabotována již při procesu jejich vydávání. V tomto případě nejde o vydávání opatření pro členské státy, ale o sdílení těch nejlepších postupů tak, abychom mohli zajistit bezpečnost evropských pasů na našich vnějších hranicích. Vřele děkuji vám všem za spolupráci.
Pane předsedající, dámy a pánové, přijetí této normy znamená důležitý krok vpřed směrem ke zvýšení bezpečnosti cestovních dokumentů občanů EU. Výsledkem má být rozhodné vytvoření pojítka do 29. června roku 2009 v EU mezi cestovním pasem a jeho držitelem, což je začátek dlouhé cesty směrem k ochraně cestovních pasů před paděláním.
Obzvláště vítám zavedení pravidla jedna osoba - jeden pas, které umožňuje zvýšení bezpečnosti při cestování, především pak pro děti, a zabraňuje aktivitám spojeným s obchodem s dětmi a jejich únosům. Je doporučeníhodné, aby bylo splnění tohoto požadavku nyní vyžadováno ve všech členských státech. V Estonsku tato zásada platí od roku 2000.
K zajištění bezpečnosti cestovních dokumentů dále významnou měrou přispívají hraniční kontroloři v členských státech, kteří musí věnovat zvýšenou pozornost kontrole nezletilých osob cestujících samostatně nebo v doprovodu při přechodu vnějších hranic EU tak, jako to dělají v případě dospělých.
Bezpečnost cestovních dokumentů se jistě neomezuje pouze na cestovní pasy, stejně důležitý je celý proces. Nelze posílit bezpečnost cestovních pasů bez toho, aby byla věnována pozornost zbývajícím článkům řetězce.
Věřím, že kromě zvýšení bezpečnosti cestovních dokumentů by měla Evropská komise zvážit uplatnění společného evropského přístupu s cílem nahradit rozdílné předpisy na ochranu dětí překračujících vnější hranice EU, které v současné době mezi 27 státy existují.
Hrozba terorismu si vyžádala zavedení některých dodatečných bezpečnostních a biometrických prvků s cílem zlepšit ochranu cestujících v rámci Evropské unie. Nejvýznamnějšími body návrhu normy je boj proti obchodu s dětmi zavedením zásady jedna osoba - jeden pas, a schválením výjimek pro snímání otisků prstů u dětí mladších 12 let. Nicméně, legislativa v některých členských státech dovoluje snímání otisků i u mladších dětí, což bude možné pouze pro přechodnou dobu čtyř let. Jako absolutní hranice bude platit věk šesti let. Některé ověřovací studie provedené ve členských státech poukázaly na to, že otisky prstů sejmuté u dětí mladších šesti let nejsou dost kvalitní, a mohou se v průběhu růstu měnit. Stanovení věkového limitu snižuje riziko chyby udělané při identifikaci lidí pomocí otisků prstů. Dále znesnadňuje obchod s dětmi. Potřeba ochraňovat cestující se stala patrnější především v důsledku událostí z 11. září roku 2001. Nicméně zvýšení úrovně ochrany a bezpečnosti musí být doprovázeno zajištěním práv cestujících a jejich důstojnosti, jak ukládá Evropská úmluva o ochraně lidských práv a základních svobod.
Dalším bodem je zpráva vypracovaná panem Cappatem jménem Výboru pro občanské svobody, spravedlnost a vnitřní věci o přístupu veřejnosti k dokumentům Evropského parlamentu, Rady a Komise (o provádění nařízení (ES) č. 1049/2001).
Pane předsedající, dámy a pánové, tato zpráva je o stavu přístupu veřejnosti k dokumentům Evropské unie a je také příležitostí k předložení několika návrhů. V krátkém čase, který máme k dispozici, bych chtěl upozornit na tři důležité věci.
Za prvé je zde Rada. Vlády států Evropské unie se scházejí v Radě, která má zákonodárnou pravomoc, a stejně jako ostatní zákonodárné sbory by měla být povinna zveřejňovat informace o své činnosti a svá rozhodnutí. Rád bych to zdůraznil zejména proto, že Skupina Evropské lidové strany (Křesťanských demokratů) a Evropských demokratů předložila pozměňovací návrhy, aby se o některých odstavcích hlasovalo v dílčím hlasování. Doufám, že toto dílčí hlasování nemá za cíl vypuštění důležitých částí zprávy. Například odstavec 3 zprávy požaduje, aby byla přijata opatření s ohledem na rozsudek ve věci Maurizia Turca, bývalého poslance Evropského parlamentu za Radikální stranu, který vyhrál před Soudním dvorem spor týkající se zveřejňování rozhodnutí přijatých právními službami orgánů Evropské unie a povinnosti zveřejňovat identitu delegací členských států v Radě. Máme právo vědět, kdo a jak v Radě hlasuje. Proto doufám, že nikdo nebude hlasovat proti odstavci 3 či proti odstavci 9, které požadují, aby byly zveřejňovány informace o činnosti Coreperu, Výboru stálých zástupců, a aby byly zveřejňovány dokumenty ze zasedání a aby nebyly zatajovány politické dokumenty jakožto diplomatické dokumenty. To je velmi důležité!
Další otázka, kterou se zabývám, se týká Parlamentu, našeho Parlamentu, protože my musíme být první, kdo zveřejňuje informace o své činnosti. My italští radikálové to nazýváme "veřejný rejstřík volených zástupců", jinými slovy rejstřík, ve kterém bude možné vyhledat všechno o činnosti poslanců Evropského parlamentu; kdo je přítomen a kdo nepřítomen, jak volí a samozřejmě jaké peníze jsou poslanci vypláceny. Je třeba však mít na paměti, a říkám to proto, že byl podán návrh na dílčí hlasování o odstavci 5, že by bylo chybou myslet si, že pokud budeme některé z těchto informací udržovat v tajnosti - zde se obracím na paní Cederschiöldovou, které, jak vím, tato věc leží velmi na srdci - podaří se nám pouze to, že budeme více vystaveni agresivním a demagogickým útokům na poslance Evropského parlamentu. Víme, že někteří poslanci Evropského parlamentu filmovali jiné poslance, proměnili se ve špiony špehující jiné poslance. Abychom se tomu vyhnuli, musíme tomu nejen zabránit, ale musíme v plné šíři zveřejňovat naši práci a zabránit lidem, kteří se chtějí dívat klíčovou dírkou, a otevřít dveře pro vysílání zasedání výborů a všech jednání tohoto Parlamentu na internetu.
Třetí věc, kterou se chci zabývat, je otázka textových editorů, protože Skupina Evropské lidové strany (Křesťanských demokratů) a Evropských demokratů také požadovala dílčí hlasování o odstavci 7, který se této otázky týká. V tomto odstavci žádáme, aby byly dokumenty vytvářeny s využitím textových editorů s otevřeným zdrojem, při účinném uplatňování mnohojazyčnosti a používání technologií, které umožní přístup k informacím a dokumentům rovněž osobám se zdravotním postižením. Doufám, že nikdo v tomto Parlamentu není proti užívání mnohojazyčných textových editorů s otevřeným zdrojem, které užívají technologie umožňující přístup lidem se zdravotním postižením, protože to má pro určitou část občanů Evropské unie význam.
Víme, že Komise předložila návrh reformy našich pravidel a zabývá se tím zpráva pana Cashmana, toto usnesení je však první příležitostí stanovit pro Parlament některá pravidla. Doufám, že tuto příležitost nepromarníme a že všechny zásadní věci, na které jsem se v této zprávě pokusil poukázat, nebudou marné.
místopředsedkyně Komise. - Pane předsedající, nejprve bych chtěla za tuto velmi dobře napsanou a zajímavou zprávu zpravodaji poděkovat a blahopřát mu k ní. Je to významné a cenné téma, zejména v době revize nařízení (ES) č. 1049/2001 a také s ohledem na změny, které v této oblasti přinese Lisabonská smlouva, pokud vstoupí v platnost.
Tato zpráva v zásadě pojednává o provádění nařízení 1049/2001, a proto bych chtěla začít tím, že připomenu jednu pozitivní věc při provádění tohoto nařízení, neboť, jak ukazují kvantitativní údaje a uznává zpráva Parlamentu, orgány Evropské unie umožnily přístup k většímu počtu dokumentů a zároveň byl zaznamenám pokles počtu odmítnutí.
Zavázali jsme se nadále zlepšovat transparentnost a otevřenost. Zcela přirozeně jdou některá doporučení uvedená ve zprávě nad rámec toho, jak bylo nařízení č. 1049/2001 uplatňováno v roce in 2006, a některá se netýkají přímo činnosti Komise, jak jsme právě slyšeli.
Tato zpráva se dotýká řady otázek týkajících se otevřenosti a komunikace s občany, a já to vítám zejména jako cenný příspěvek k obecnému zamyšlení se nad transparentností, komunikací a jejich dosahem.
Ráda bych v krátkosti prošla některá doporučení a zásady, na kterých zpráva stojí, protože si zaslouží pozornost.
Pokud jde o případ Turco, mohu vás ujistit, že Komise bude tento rozsudek plně respektovat. Jak zde bylo uvedeno, týká se tento rozsudek hlavně potřeby větší otevřenosti tam, kde Rada vykonává svou zákonodárnou funkci, ale vztahuje se i na Komisi a všechny ostatní orgány, a Komise Vás může ujistit, že každá žádost o přístup je v souladu s kritérii stanovenými Soudním dvorem pečlivě a individuálně zkoumána.
Za druhé, návrh stanovit společná pravidla pro správní postupy vyžaduje, abychom se tím hlouběji zabývali, protože některé postupy jsou ve své podstatě zvláštní a v některých případech jedinečné, typické pro tu kterou instituci. To znamená, že budeme potřebovat více času na to, abychom zjistili, jak toho lze dosáhnout.
Doporučení, aby se spojilo nařízení 1049/2001 s nařízením (EHS, Euratom) č. 354/83 o otevření historických archivů je dost komplikované, a to proto, že článek 255 Smlouvy o ES a nařízení 1049/2001 se nevztahují na všechny orgány a subjekty. To by se mohlo změnit i v případě, že vstoupí v platnost Lisabonská smlouva, protože ta má rozšířit právo přístupu na dokumenty všech orgánů a institucí. Proto není tak snadné jednoduše tato dvě nařízení spojit, protože se obě vztahují na jiné věci.
Pokud jde o kritickou poznámku veřejného ochránce práv k veřejným rejstříkům Komise, chtěla bych vás ujistit, že ji bereme velmi vážně. Jak víte, máme veřejný rejstřík dokumentů, který je v provozu od června roku 2002, a od té doby Komise také zřídila rejstřík postupů komitologie a rejstřík skupin odborníků. Vždy děláme vše pro to, abychom naše vnitřní informační systémy modernizovali.
K tomu bohužel nedojde přes noc, ale je potřeba na tom pracovat. Vždy se snažíme veřejné rejstříky rozšířit a já doufám, že i vy víte o mém osobním úsilí v této oblasti. Uznáváme, že stále musíme rozšiřovat obsah našich veřejných rejstříků a potvrzujeme náš závazek rozvíjet veřejné rejstříky v zájmu zlepšení transparentnosti.
V usnesení se zabýváte otázkou správy dokumentů, společným portálem a projektem Trans-Jai. Komise podporuje myšlenku zřízení společného portálu, aby tak občanům usnadnila přístup k legislativním dokumentům. Domnívám se, že to bude vyžadovat společnou metodologii a musíme prozkoumat všechny politické důsledky pro identifikaci dokumentů. Chtěli bychom portál pro každý orgán, který by byl plně přístupný veřejnosti, proto jsme připraveni se s vámi na jeho vytvoření podílet.
Pokud jde o projekt Trans-Jai, zopakuji, co jsem řekla v říjnu, a to, že se očekává, že bude veřejnosti přístupný do roku 2010.
Ráda bych se také vyjádřila k otázce výměny informací mezi orgány. Rozumím, co je tím míněno a co je tím sledováno, ale chtěla bych vám připomenout, že mezi našimi institucemi již existují zavedené pracovní metody pro výměnu důvěrných informací v držení Komise a je to řešeno v příloze rámcové dohody. Měli bychom mít rovněž na paměti, že otázka sdílení informací evropskými orgány se netýká přístupu veřejnosti a my si myslíme, že obě otázky by měly být řešeny odděleně tak, jako je tomu nyní.
Tato zpráva a rozprava jsou také cenným a oceňovaným vkladem do budoucnosti, kdy budeme o tomto tématu moci diskutovat šířeji. Jsem vděčná za úsilí Parlamentu, že otázku transparentnosti a otevřenosti udržuje na pořadu jednání. K mnoha těmto otázkám se vrátíme v nejbližší budoucnosti, například během společného zasedání Výboru pro občanské svobody, spravedlnost a vnitřní věci a českého Parlamentu, které se bude konat příští týden a kterého se zúčastním, a poté za pár týdnů se budeme zabývat důležitou otázkou revize nařízení č. 1049/2001.
Domnívám se, že by diskuse neměla skončit zde. Pokud jde o transparentnost, musíme být otevření a také se domnívám, že něco můžeme aktivně učinit mimo formální předpisy, například zlepšit rejstříky, učinit je uživatelsky přívětivějšími, aktivně šířit a rychleji zveřejňovat dokumenty. Já sama jsem minulý rok zpřístupnila na internetu rejstřík své korespondence. Jsem si jistá, že všechny z vás napadnou i jiné příklady, co by se dalo učinit, pokud se nad tím zamyslíte. Tak to udělejme.
Pane předsedající, pane Cappato, vaše zpráva je plná dobrých úmyslů, přičemž jasným dokladem toho je, že Výbor pro občanské svobody, spravedlnost a vnitřní věci nepovažoval za nutné, aby k ní předložil pozměňovací návrhy.
Vy sám jste ke své vlastní zprávě předložil 18 pozměňovacích návrhů. V důsledku těchto pozměňovacích návrhů se zpráva, obecně řečeno, zradikalizovala a tyto pozměňovací návrhy u mě vzbudily vážné pochybnosti.
Pozměňovací návrhy, které jste předložil ke své vlastní zprávě, a zdůrazňuji, ke zprávě, kterou původně podporovaly všechny skupiny, bych rozdělil do čtyř skupin. Za prvé, některé návrhy jsou neuskutečnitelné; navrhujete neuskutečnitelné věci. Pro některé vaše návrhy, pane Cappato, dosud neexistuje právní základ: do doby, než vstoupí v platnost Lisabonská smlouva, nebude možné harmonizovat pravidla vztahující se na jednotlivé orgány. Komisařka Wallströmová právě řekla něco podobného. Také voláte po tom, aby byl rok 2009 prohlášen Evropským rokem transparentnosti, ale na to už je příliš pozdě. Některé vaše návrhy je proto nemožné provést.
Za druhé, některé vaše návrhy jsou nerozumné. Voláte například po transparentnosti zasedání politických skupin. To by nefungovalo. Zde potřebujeme soukromí, neboť soukromí je politickou hodnotou. Pokud nesouhlasím se svojí stranou a chci si zachovat svůj nesouhlas, chci to dělat v soukromí: to není nedostatek transparentnosti. Transparentnost musí existovat v případě veřejných subjektů, ale nikoliv v případě politických stran, důvěrnost jejich rozprav je třeba zaručit. V tomto bodě proto s vámi nemohu souhlasit.
Některá z vašich tvrzení jsou, pane Cappato, nesprávná. Například uvádíte, že 90 % legislativní činnosti prochází komitologií. To je, pane Cappato, naprosto přehnané. Komitologie má navíc své vlastní normy pro transparentnost. Pokud zavedeme další mechanismy, další byrokracii a kontroly, půjdeme proti tomu, čeho chceme dosáhnout: transparentnosti, která je úzce spojena s jednoduchostí.
A nakonec - než mi dá pan předsedající znamení, abych skončil, protože jsem již téměř vyčerpal čas, který mám k dispozici - některé vaše návrhy nejsou nezbytné. Chápu sice, že je opravdu pěkné a pro veřejnost atraktivní mluvit o transparentnosti činnosti poslanců, aby bylo vidět, zda se účastní plenárních zasedání. To ale lze, pane Cappato, zjistit již teď. Lze také zjistit, zda se účastní zasedání výborů; z každého zasedání existuje zápis, ke kterému mají všichni občané přístup. Náhrady, které poslanci Evropského parlamentu dostávají, jsou také veřejně přístupné. Jinými slovy, občané mají ideální možnost se k těmto informacím dostat.
Chápu proto, že je pro veřejné mínění pěkné a hezky to vypadá, že hájíme transparentnost, ale musíte si uvědomit, že transparentnost znamená, že zajistíme, aby věci vypadaly tak, jak ve skutečnosti jsou, a pokud přispějeme k tomu, že věci zkreslíme, pak, pane Cappato, k transparentnosti nepřispějeme. Děkuji za laskavost, pane předsedající.
jménem skupiny PSE. - Pane předsedající, děkuji Marcovi za tuto velmi dobrou zprávu, ale bohužel musím souhlasit s ostatními v této sněmovně, že jste se odchýlil od tématu - a já vím proč.
Předchozí řečník řekl, že zpráva obsahuje neuskutečnitelné návrhy. Pokud nebudeme požadovat nemožné, jak vůbec můžeme dosáhnout změny?
Ale samozřejmě, že jste se odchýlil od tématu. Zasedání politických skupin se budou vysílat. Budeme zde mít poslance Evropského parlamentu, kteří prostřednictvím svých internetových stránek nebo informační služby Parlamentu budou zveřejňovat, co dělají nebo kam jdou - to ale neznamená že to je účinné a že to jsou dobré návrhy.
Nařízení je o přístupu ke všem dokumentům, které jsou v držení těchto tří orgánů, nebo které tyto orgány přijaly nebo vytvořily při výkonu zákonodárné funkce. To je to, k čemu se musíme vrátit. Musíme přesně vymezit, co znamená "zákonodárná činnost". Musíme se podívat na to, jak toto nařízení fungovalo dosud, a musíme ho zlepšit. Toho chci dosáhnout ve spolupráci se všemi zainteresovanými činiteli a s radostí zde proto vítám švédskou ministryni, Cecilii Malmströmovou, která na tom původně pracovala. Všichni chceme otázku přístupu posunout dopředu.
Proč? Protože uznáváme, že mnoho lidí si uvědomuje, že se zejména v Radě děje něco , jak jste ukázal, do čeho jsou zapojeni ministři, ministři jejich vlád, ale jakou vedou rozpravu a jak hlasují, je tajné. Jakmile tento prvek tajnosti odkryjeme a ukážeme, jak ministři členských států skutečně hlasují, budou tito ministři voláni k odpovědnosti ve svých členských státech a občané se budou cítit zapojeni do evropských záležitostí.
Takže, Marco, bohužel jste se odchýlil od tématu, zejména s ohledem na sen, který máte. Kdybyste o sobě neřekl, že jste italský radikál, nikdy bych to z této zprávy nepoznal, ale to, že očekáváte, že politické skupiny budou vysílat své politické rozpravy - to se nestane, a opravdu, jak řekl předchozí řečník, pouze přispíváte k rozdělení místo toho, abyste posiloval myšlenku, že jsme zde, protože věříme v Evropu, která je odpovědná svým občanům. Proto bude obtížné připravit hlasovací seznam. V srdci s vámi souhlasím, ale musím se řídit rozumem.
Pane předsedající, pane komisaři, zítra budeme hlasovat o zprávě vypracované mým kolegou, panem Cappatem, o přístupu veřejnosti k dokumentům. Pan Cashman, dobrý a normálně neuvěřitelně pracovitý kolega, již poukázal na to, že nejdůležitější věcí je zpřístupnit veřejnosti dokumenty, o kterých se zde diskutuje a rozhoduje.
Mohli bychom, tak jako pánové Herrero-Tejedor a Cashman, obviňovat pana Cappata, že se odchýlil od tématu. To je jistě věc výkladu a v tomto případě to není zcela opodstatněné. Diskuse, zda mají být v zásadě vysílána zasedání politických skupin či nikoliv, je jistě něčím, o čem bychom měli mluvit. Otázka ale potom zní, zda pak budeme mít například na žádost většiny členů skupiny právo zasedat v soukromí, protože určitě existují citlivé otázky - to známe z našich zasedání všichni -, které si musíme vyjasnit mezi sebou, než s nimi půjdeme na veřejnost. Podle mého názoru je normální prát špinavé prádlo doma a ne na veřejnosti.
Mohl bych také dodat, že tento příklad dokazuje, že politické strany - v tomto případě nikoliv politické skupiny - vždy mají zájem o veřejnost, když se jim to hodí. Jinak by nebyly stranické konference tak často vysílány. Je zajímavé, že si nikdo nestěžuje, že konference některých politických stran, které jsou často velmi živé, mohou být vysílány.
Myslím, že proto mohu říci, že pan Cappato odvedl dobrou práci, i když - jak jsme zvyklí - jiné skupiny možná mohou přijít s návrhy na vylepšení. Některé jsou tak dobré, že si zaslouží, abychom o nich uvažovali.
Ve srovnání s ostatními dvěma orgány lze Parlament, pokud jde o transparentnost, považovat za průkopníka, a tak bych z toho nedělal nejvyšší prioritu, protože jak v oblasti přístupu k dokumentům, tak transparentnosti zasedání poslanců Evropského parlamentu, jsme otevřenější než jakýkoliv vnitrostátní parlament. To neznamená, že zde není prostor pro zlepšení, natož pro zlepšení v jiných orgánech, zejména v Radě, která zde bohužel není. Pan Cashman právě řekl, že musíme vědět, kdo a jak rozhodl, abychom byli schopni zjistit odpovědnost za politické činy.
Ještě důležitější je však zpřístupnit například dokumenty vytvářené v rámci postupu komitologie. Konkrétním příkladem může být nařízení o tekutinách v příručních zavazadlech, kdy jeho příloha nebyla přístupná občanům ani poslancům. Požadavek transparentnosti nezavedla většina členských států jen tak; má dát lidem příležitost, aby porozuměli politické činnosti, byli schopni určit, kdo nese odpovědnost a možná také, aby se mohli správně rozhodnout ve volbách.
Moc vám děkuji za čas navíc, pane předsedající. Hodně štěstí Marco. Při hlasování budu stát za vámi a věřím, že dospějeme k uspokojivému výsledku.
Pane předsedající, má-li zde být Evropská unie pro občany a ne pro eurokraty, musí být transparentnější a zrovna tak musí být transparentnější činnost institucí Evropské unie. Jen tak může Unie znovu získat důvěryhodnost, kterou tak bezstarostně zahodila. Její důvěryhodnost poškodily například pokusy prosadit za každou cenu Ústavní smlouvu, aniž by se o ní rozhodovalo v referendech jednotlivých států. Proto je správné žádat, aby všechny rozpravy v Radě byly zpřístupněny občanům členských států Evropské unie, neboť se v těchto rozpravách rozhoduje o osudu Evropy. Těmito rozpravami však nemyslím rozpravy politických skupin.
Je také důležité, aby Parlament, Rada a Evropská komise přijaly stejné zásady pro poskytování přístupu k dokumentům, aby nezůstaly osamělými bojovníky v oblasti informací a informačních technologií. Myslím, že tato zpráva je důležitým krokem směrem k transparentnosti. Jsem však přesvědčen, že v některých otázkách možná zacházíme příliš daleko. I soudruh Lenin jednou řekl, že někdy musíme učinit dva kroky vpřed, abychom učinili jeden krok zpátky. Zpravodaj by možná chtěl, abychom to měli na paměti.
Pane předsedající, zpráva zpravodaje pana Cappata naznačuje, že v oblasti přístupu k dokumentům EU existují závažné nedostatky. Podporuji v souvislosti s výroční zprávou návrh zpravodaje na zlepšení. Také podporuji pozměňovací návrhy, které zpravodaj předložil. Dále předpokládám, že Parlament bude při nadcházejícím hlasování o zprávě pana Cashmana týkající se nařízení o přístupu veřejnosti hlasovat pro zásadu skutečného přístupu veřejnosti.
Pokud jde o výroční zprávu, chtěla bych zejména poukázat na to, že je naprosto nepřijatelné, aby veřejnost neměla zaručený přístup k delegovaným právním předpisům, které tvoří 90 % právně závazných legislativních aktů přijímaných každý rok evropskými orgány. Účast poslanců na práci Parlamentu a všechny finanční okolnosti, pokud jde o jejich činnost v Parlamentu, musí být zcela transparentní. Podporuji návrh na vytvoření společného veřejného rejstříku.
Závěrem bych chtěla říct, že lepší přístup veřejnosti není populistický, nýbrž demokratický požadavek.
Pane předsedající, v demokracii je transparentnost věcí cti. V demokratických zemích si občané orgány, které jim vládnou, volí. Tyto orgány jmenují úředníky, aby uváděli do praxe demokratická rozhodnutí. Bylo by proto absurdní, aby tito zvolení představitelé a jmenovaní úředníci měli právo svým voličům odepírat informace. To, že k tomu však dochází, má dvě vysvětlení. Prvním je dědictví předdemokratických dob, kdy byli lidé vnímáni jako poddaní nevolených vládců. Poddaným nebylo umožněno plést se do záležitostí vládců. Druhým vysvětlením je, že jisté výjimky z transparentnosti vyžadují ohledy na národní obranu, důstojnost člověka, obchodní tajemství, vliv trhu a podobně.
První vysvětlení dnes již nemá žádné opodstatnění. Úřady nesmějí jakožto orgány veřejné moci lidem odepírat přístup k informacím. Druhé vysvětlení však zní rozumě a týká se potřeby vyváženosti. Tyto oprávněné požadavky na nalezení správné rovnováhy bohužel úřady často zneužívají, pokud se rozhodnou uchovat informace v tajnosti.
Evropské unii chybí hrdá tradice transparentnosti. V jejích prvních letech i později byla Evropská unie téměř zcela tajnůstkářská, i pokud jde o vnitřní telefonní seznam Komise. Evropská unie začínala jako "čínská" říše a tou pořád je, i když učinila některé významné kroky vpřed: kodex chování z roku 1993, přijetí požadavků švédského sdružení novinářů v roce 1998 a nařízení z roku 2001.
S jistou dávkou hrdosti uvádím, že moje vlastní země Švédsko má nejdelší historickou tradici transparentnosti stanovené zákony. Proto se švédský stát angažoval v případu Turco a přiměl Evopský soudní dvůr, aby minulý rok v létě zrušil rozhodnutí Rady a Soudu prvního stupně. Byl to další krok směrem od "čínské" říše, ale cesta k demokratické transparentnosti v EU bude dlouhá. Musíme překonat velký vnitřní odpor. Zpráva pana Cappata si proto zaslouží plnou podporu této sněmovny, což by byl další krok vpřed na této dlouhé cestě.
(IT) Pane předsedající, dámy a pánové, chci jen v několika vteřinách říci, že souhlasím s větší částí zprávy pana Cappata. Bylo by překvapením, kdybych to cítil opačně, protože jsem asi jediným italským poslancem Evropského parlamentu, který se pokoušel zveřejňovat seznam účasti a otázky, které zde v Parlamentu položila italská delegace. Činil jsem to po léta v knížečce, ve které referuji o své činnosti v Parlamentu.
Byl bych raději, pokud by například italský tisk, který až příliš často zvedá varovně prst, zveřejnil informace, které možná samy o sobě nebudou převratné, ale poslouží k tomu, aby ukázaly druh činností, kterými se italský poslanec Evropského parlamentu zabývá. Bylo by lepší, kdybychom mohli vysvětlit, jak je naše činnost nezávislá, pokud ji provádíme správně, na politické příslušnosti v tom smyslu, že slouží celému systému.
Tleskám iniciativě pana Cappata. Budu hlasovat téměř pro vše, co tento návrh obsahuje.
(RO) Evropská unie je založena na zásadě transparentnosti, což je zakotveno v článcích 1 a 6 Smlouvy o Evropské unii a též v článku 41 Listiny základních práv Evopské unie.
Evropa od počátku obhajovala rozhodovací proces, který bude transparentní a co nejblíže občanům. Evropský parlament je už ze své podstaty prvním, kdo má podporovat přístup veřejnosti k rozhodovacímu procesu, protože různé názory na legislativní a nelegislativní činnost pomáhají zvyšovat důvěru evropských občanů v evropské orgány.
V této chvíli je přístup veřejnosti k dokumentům orgánů Evropské unie vcelku dobrý. Je ale zřejmé, že evropské předpisy z roku 2001 upravující právo přístupu potřebují aktualizaci.
Již v roce 2006 požádal Parlament Komisi, aby předložila návrhy na pozměnění tohoto nařízení, a učinil několik doporučení:
všechny přípravné dokumenty k právním aktům by měly být přímo přístupné veřejnosti, a
Komise vzala tato doporučení v úvahu a zahrnula je také do nového návrhu nařízení z roku 2008.
V průběhu rozhodovacího procesu se politické strany střetávají s různými názory, někdy protichůdnými. Jednání vedou k nejpřijatelnějšímu rozhodnutí pro všechny zúčastněné. Evropští občané musí být informováni o procesech, které vedou k přijetí rozhodnutí, protože tato rozhodnutí mají přímý dopad na jejich životy.
(ET) Dámy a pánové, demokracie je založena na transparentnosti a otevřenosti. To je významné zejména nyní, kdy se blíží červnové volby do Evropského parlamentu.
Zjednodušení internetového prostředí by pomohlo zvýšit účast voličů ve volbách do Evropského parlamentu. Poskytneme-li občanům jasné a srozumitelné informace o činnosti jejich zástupců a o fungování Evropského parlamentu obecně, budeme schopni dosáhnout toho, že se mladí i starší lidé budou zajímat o to, co děláme. E-Parlament je velmi vítaná iniciativa.
Všechny informace o práci zástupců by měly být na základě vyhledávacích kritérií přístupné občanům. Souhlasím se zpravodajem v tom, že kromě činnosti plenárního zasedání by měli mít jednotlivci přístup k práci výborů a delegací. Občané musí být schopni naší činnosti plně rozumět.
Také podporuji myšlenku vytvoření společného rejstříku informací a dokumentů. Je důležité, aby občané mohli sledovat postupy, které je zajímají, a měli přístup ke všem dokumentům z jednoho místa. Vytvoření jednoho portálu bude vyžadovat nějaký čas, ale tímto směrem bychom se měli ubírat. To je naše cesta do budoucnosti. Podporuji zprávu pana Cappata.
Pane předsedající, chtěla bych poblahopřát svému kolegovi Marku Cappatovi k jeho zprávě. Je důležité, že o ní zde v Parlamentu vedeme rozpravu.
Když hovoříme o odpovědnosti a transparentnosti, musíme začít u sebe, což platí pro všechny orgány EU. S větší částí zprávy musím souhlasit. Mám však jednu či dvě připomínky. Musíme například zajistit, aby byly informace poskytované o činnosti určitého poslance komplexní. Jinak budeme nakonec znát cenu všeho a hodnotu ničeho. Tím myslím, že vytížení je opravdu dost velké. Není to pouze naše účast na plenárních zasedáních a ve výborech. Veškeré informace o činnosti poslanců by měly zahrnovat všechny činnosti. Jinak by se některá velmi cenná práce, která se nesoustředí v Parlament mohla ztratit, protože by byla neviditelná.
Pokud jde o připomínky pana Romagnoliho, chtěla bych říci, že zpráva o jeho práci se nedostala do sdělovacích prostředků, zprávou je pro sdělovací prostředky pouze to, když svou práci neděláte.
Závěrem bych chtěla říci, že podstatou problému je, že transparentnost by se měla vztahovat na případy, kdy je vykonávána zákonodárná činnost. Souhlasím s Michaelem Cashmanem, že všichni občané by měli vědět, jak jejich ministři hlasují v Radě. To je opravdu zásadní. Jinak nahráváme těm, kteří křičí "je to vina Bruselu", když se něco nepovede doma.
(DE) Pane předsedající, pravděpodobně mám stejnou zkušenost jako miliony Evropanů. Paní komisařko, do tohoto Parlamentu jsem vstupoval v roce 1999 s velkým nadšením, které nebylo menší než nadšení, které mám dnes. Potom mě napadlo to, co napadá mnoho občanů. Chtěl jsem něco vědět, a to: jak se přijímají rozhodnutí? Kam jdou peníze? Kdo je dostává? Přicházelo ke mně stále více voličů, kteří mi říkali, že neví, na co Evropská unie je. To byla i moje zkušenost. Bohužel si potom člověk uvědomí, že za mnohými rozhodnutími je záměr zakrýt nedostatek odpovědnosti, kterou v našich institucích máme, včetně odpovědnosti za přijaté předpisy. Mohu vás pouze vyzvat k tomu, abyste šli dále, než to dělá nyní zpráva pana Cappata, a tyto základní informace zveřejnili. To by byl, řekněme po 10 letech, úspěch.
(PT) Pane předsedající, paní Wallströmová, dámy a pánové, zásada transparentnosti je základní zásadou Evropské unie. Posiluje demokratickou povahu našich institucí a usnadňuje účast občanů v procesu rozhodování, a tak zaručuje větší legitimitu orgánů tím, že je činní před občany odpovědnými. Podporuji zásadu, že všechny demokratické orgány mají povinnost zajistit, aby se zveřejňovaly jejich činnosti, dokumenty a rozhodnutí. Přístup k dokumentům je základním prvkem loajální spolupráce, která je mezi evropskými orgány nezbytná.
Během vyšetřování aktivit CIA v Evropě jsem ostře kritizoval Radu za to, že uvalila plná i částečná omezení přístupu k dokumentům, a porušila tak tuto loajální spolupráci. Proto jsem také přivítal rozhodnutí Soudního dvora v případě Turco, ve kterém soud dospěl k závěru, že skutečně existuje povinnost zpřístupňovat stanoviska právní služby Rady týkající se legislativního procesu; tato stanoviska mohou být zásadní pro pochopení, jakým směrem se ubíral rozhodovací proces.
Souhlasím s tím, že bychom měli pokračovat v revizi nařízení z roku 2001, nikoliv pouze proto, abychom reagovali na nedostatky, které má, ale též proto, abychom do něj zahrnuli nejnovější judikaturu, konkrétně rozsudek ve věci Turco. Přitom však musíme jasně respektovat právní základ, který máme k dispozici. Některé zpravodajovy návrhy jdou nad rámec toho, co tento právní základ povoluje, jak na to již poukázal pan Herrero a pan Cashman.
Návrh obsahuje například pravidla určená pro vnitrostátní parlamenty, pro což není právní základ. V rozsudku ve věci Turco sám Soudní dvůr uznává, že nařízení musí respektovat rovnováhu mezi rizikem zveřejnění a veřejným zájmem, kterému zpřístupnění dokumentů slouží. V některých případech činí pan Cappato návrhy, které podle mého názoru tuto rovnováhu ohrožují.
(RO) Chtěl bych zdůraznit, že zatímco se iniciativa pana Cappata původně těšila široké podpoře, 18 pozměňovacích návrhů, které k ní byly později přidány, vedlo ke ztrátě původní podpory.
Přesto podporuji myšlenku přístupu veřejnosti k dokumentům, které jsou v držení Parlamentu, Rady a Komise, která je pro přiblížení Evropské unie občanům zásadní. Chtěl bych nejprve zdůraznit potřebu zveřejňovat hlavní dokumenty vytvářené v průběhu komitologie.
Za druhé, domnívám se, že na internetových stránkách Evropského parlamentu by bylo dobré u každého osobního profilu poslance Evropského parlamentu, kde je uvedena jeho činnost, také zveřejnit, jaké předložil ve výborech, ve kterých zasedá, pozměňovací návrhy. Kromě zpráv, usnesení a rozprav v plénu potřebují občané jasně vidět, kteří poslanci předložili v rozhodovacím procesu pozměňovací návrhy.
Za třetí, když Evropská rada jedná jako zákonodárce vedle Parlamentu, měla by zveřejnit své rozpravy, tak jako to dělá Parlament. Rada by měla ukázat, že je transparentní tím, že od nynějška bude zveřejňovat své rozpravy, ještě než ji k tomu přinutí Lisabonská smlouva.
(PL) Pane předsedající, občanská práva v sobě zahrnují právo na informace týkající se činnosti zástupců volených společností, kteří zastávají významné veřejné funkce. To platí zejména o orgánech Evropské unie, včetně Rady, k jejímž dokumentům je přístup komplikovanější. Informační programy dostupné na internetu by měly být uživatelsky přívětivé a snadno dostupné osobám, které o ně mají zájem. A ačkoliv dnes má mnoho lidí přístup k internetu, všichni ho nemají. Potřebujeme vytvářet publikace, které budou k dispozici v knihovnách, a resumé, která budou sloužit těm, kteří se necítí na to, aby četli celé texty. Musíme však zvážit, zda je třeba zveřejňovat úplné přepisy diskusí politických skupin.
(SV) Pane předsedající, v oblasti transparentnosti došlo v EU od počátku nařízení (ES) č. 1049/2001 a internetových stránek k dramatické změně, a jsem si jistá, že paní komisařka by s tím nepochybně souhlasila.
Také bych chtěla zdůraznit, že si myslím, že Komise a komisaři v posledních letech k této otázce konstruktivním způsobem velmi výrazně přispěli. Od samého počátku to nebyl jednoduchý úkol, ale myslím, že spolupráce v posledních letech byla velmi konstruktivní, a zasloužíte si za ni pochvalu. Všichni si na Komisi pořád stěžují, ale já si nemyslím, že je to vždy oprávněné.
Pochopitelně nemůžeme zde mít situaci, kdy by právní předpisy v oblasti justice a vnitra nebyly, pokud jde o jejich odůvodněnost, transparentní. Pan Alvaro má v této věci naprostou pravdu. To je samozřejmě nemožné. Ale abychom šli tak daleko, že by například každý úředník či poslanec Evropského parlamentu musel každý den podávat zprávu o tom, co ten den dělal, by bylo nerozumné. Nakonec by strávili půl dne vytvářením zpráv o tom, co dělají.
Na závěr bych chtěla říct, že podpořím zprávu pana Cappata za předpokladu, že vyústí v právní předpis, který bude respektovat právní jistotu a nebude zbytečně byrokratický.
(PL) Pane předsedající, pokud předpokládáme, že demokratické systémy založené na právním státě by měly být povinny zveřejňovat ustanovení, která jsou pro občany závazná, měli bychom zajistit, aby byla činnost orgánů transparentní a otevřená. V praxi by měla být zasedání a rozpravy demokratických zákonodárných orgánů i jejich hlasování v co největší míře transparentní a návrhy právních předpisů by měly být přístupné veřejnosti. Rada bohužel často jedná způsobem, který ztěžuje zařazení určitého postupu k dokumentu, což pak občanům znemožňuje k těmto dokumentům přístup.
Víme, že internet hraje nesmírně významnou úlohu v přístupu veřejnosti k dokumentům Evropské unie. Proto potřebujeme jeden portál Evropské unie pro přístup k dokumentům, postupům a orgánům. Měli bychom definovat společná pravidla pro provádění správních postupů a pro předkládání, klasifikaci, registraci a šíření dokumentů. Náš parlament musí být pro ostatní orgány příkladem.
Pane předsedající, pečlivě jsem si poznamenala, co pan zpravodaj řekl. Máme zde dvě kategorie: přístup k informacím o legislativní činnosti Evropské unie a přístup k nelegislativním dokumentům. Pokud jde o legislativní dokumenty, podporuji to, čemu se říká aktivní transparentnost ve smyslu svobody informací a velmi omezené využívání tajných dokumentů zasedání na úrovni Rady. Myslím, že bychom měli vědět, jak naši ministři hlasují, aby se již nemohli vymlouvat na kulturu "je to vina Bruselu", která je typická pro vnitrostátní parlamenty. Chtěla bych také snadný přístup k záznamům o účasti poslanců na zasedáních a o jejich hlasování na všech úrovních.
Občané nás volí, abychom pro ně vykonávali práci, a musíme být schopni jím být odpovědní. Na druhou stranu navrhovat, aby všechna zasedání politických skupin či stran byla povinně přístupná veřejnosti, je holý nesmysl. Nemám z transparentnosti strach. Děláme zde jako politici záslužnou práci a musíme dělat naší profesi čest.
(IT) Pane předsedající, dámy a pánové, jsem si naprosto jist, že zpráva pana Cappata se pečlivě vyhnula tomu, aby šlápla na kuří oko úředníkům, kteří mají strach o své soukromí a chtějí zachovat některé situace v tajnosti. To je jistě velmi dobrý důvod proto, abychom tuto zprávu schválili, ale chtěl bych také rozptýlit obavy některých z nás, kteří se bojí, že bude porušeno naše právo svobodně jednat a právo na soukromí.
Podívejme se na to, co se děje, když se obrátí situace a veřejná správa chce zjistit, co dělají naši občané. Nemůžeme nic skrývat: v některých členských státech jsou dokonce odposlouchávány soukromé telefonní hovory mezi manžely, rodiči a dětmi a tak dále. Naprosto se nemusíme bát toho, že budou občané přesně vědět, jak jsou přijímány právní předpisy a rozhodnutí v Komisi nebo v Radě, a to se vztahuje i na legislativní rozhodnutí Parlamentu. Já tuto iniciativu vítám.
(PL) Srozumitelnost a transparentnost by měly být základem činností orgánů Evropské unie. Pouze tehdy, pokud dosáhneme určité úrovně transparentnosti naší činnosti, staneme se pro občany srozumitelnějšími, a budeme jim tak blíže. Institucionální krize, které Unie čelí, nám všem ukazuje, jaké jsou důsledky přijetí nesprávného postoje k této otázce. Podle mého názoru to byl právě tento zamítavý postoj vůči občanům Evropské unie, který nakonec vedl k fiasku reforem institucí a neschopnosti ratifikovat ve Francii, Nizozemsku a Irsku Lisabonskou smlouvu.
Měli bychom proto správně dospět k závěru, že přijetí Evropské unie ze strany společnosti by mělo být naší nejvyšší prioritou. Abychom tohoto přijetí dosáhli, měli by občané vědět, co děláme, jak fungujeme a konečně i to, jak jsou přijímána rozhodnutí. Potřebujeme jasný, soudržný a srozumitelný zdroj informací o činnostech všech orgánů Evropské unie. Místo Evropského parlamentu je jistě v čele této změny, neboť je to orgán, který je občanům Evropské unie nejblíže. Měli bychom mít na paměti, že Unie byla vytvořena pro každého občana.
místopředsedkyně Komise. - Pane předsedající, děkuji za tuto rozpravu a diskusi. Myslím, že je těžké ji shrnout, ale pokud bych to měla udělat, zopakovala bych to, co bylo již řečeno, že transparentnost je pro každou demokracii základním prvkem.
Raději bych se na to podívala z pohledu občanů: na právo občanů vědět, co se děje, a na přístup k informacím a dokumentům a na jejich možnost učinit informované rozhodnutí. Tento rok pro nás bude zásadní, protože 7. června půjdou občané k evropským volbám. Je proto třeba, aby měli přístup k informacím.
Stále neseme břemeno historických rozdílů kultur a názorů na to, co by mělo či nemělo být zpřístupněno veřejnosti. Domnívám se, že s tím stále v některých případech bojujeme. Pocházím ze země, kde existuje velmi dlouhá tradice zásady otevřenosti a přístupu k dokumentům, zatímco v jiných členských státech tomu bylo naopak: věci jsou v první řadě tajné, a jen pokud se rozhodneme, že tajné být nemají, budou zveřejněny. Domnívám se, že se s tím stále v některých případech setkáváme. Domnívám se, že tato zpráva také ukázala, jak jsou tyto věci propojené a že se na ně musíme podívat politicky.
Krása Lisabonské smlouvy spočívá v tom, že skutečně rozšiřuje právo na informace a přístup k dokumentům a doufejme, že ukončí "hru na obviňování", což nám dá možnost sledovat, co se děje v Evropské radě. Zmínil to pan Cashman ale i jiní poslanci a já si myslím, že je to pro nás pro všechny důležité.
Doufám, že víte, že se na mě můžete spolehnout v tom, že budu dennodenně pokračovat v úsilí, abych zajistila, že Komise zlepší přístup k dokumentům. Můžeme se podívat na to, co děláte ve výborech; můžeme zlepšit práci na rejstřících v mnoha ohledech, které pan Cappato zmínil a které budou pro nás všechny užitečné. Myslím, že byste nadále vyvíjet na Komisi tlak, ale ukázalo se, že se to týká i Parlamentu. I vy můžete zlepšit transparentnost a otevřenost a přispět k nim. Je to součástí posílení demokracie v Evropě. Budete mít možnost na tom pracovat během příprav na volby do Evropského parlamentu. Ty pro nás pro všechny budou definitivním testem.
Děkuji vám za diskusi, k tomuto tématu se vrátíme brzy, až budeme diskutovat o nařízení (ES) č. 1049/2001.
Pane předsedající, dámy a pánové, chtěl bych paní komisařce velmi poděkovat. Neuvedl jsem to dříve, ale tato zpráva potvrzuje, že ve skutečnosti došlo ke zlepšení přístupu a ke kladnému vyřizovaní žádostí o přístup. Co jsem se pokusil zdůraznit, je, že je potřeba změnit přístup, můžete to nazvat vzorec chování, kdy jsou informace určeny ke zveřejnění ve chvíli, kdy jsou vytvořeny.
Paní Cederschiöldová, nepožaduji, pokud jde o potřebu zveřejňovat vše, větší papírování ale systém, který je již zaveden, abychom zajistili, že budeme mít přístup k dokumentům nejen, když o ně žádáme, ale i v okamžiku, kdy vznikají, přičemž přirozeně respektujeme důvěrný ráz jednání politických skupin. Tím reaguji i na paní Doylovou a na pana Herrera, který odešel.
Mluvím zde o větší a snadnější dostupnosti informací; to samozřejmě neznamená, že skupiny nebudou moci zasedat za zavřenými dveřmi. Nemluvím o absolutní a ideologické povinnosti, která se bude vztahovat na každé zasedání, ale o tom, jak zajistit, abychom měli k dispozici prostředky, až je budeme potřebovat. Nevěřím, že je pravda, jak řekl pan Herrero, že informace o účasti, hlasování a tak dále jsou plně uchovávány a zveřejňovány. To není pravda. Zápisy jsou k dispozici jednotlivým výborům a informace si lze dát dohromady pouze tak, že provedeme šetření jednotlivých zasedání.
Já sám jsem se stal přímou obětí. Jedny italské noviny zveřejnily tučné titulky uvádějící, že jsem byl nepřítomen častěji než kdokoliv jiný, a to jednoduše proto, že jsem nastoupil v polovině volebního období a noviny založily svůj výpočet na těch několika měsících, kdy jsem již v Parlamentu byl a srovnaly mou účast s účastí za poslední tři roky. Tento příklad ukazuje, že my sami musíme informace zveřejňovat, abychom zajistili co největší transparentnost, a zabránili tak manipulacím s informacemi a jejich zneužívání.
Jsem si dobře vědom toho, že hodnota práce poslance Evropského parlamentu nespočívá jen v jeho účasti či neúčasti, ale nemůžu pochopit, proč my sami bychom měli tyto informace z poloviny skrývat, a otevírat tak dveře pro nejhorší a nejdemagogičtější druh manipulace. Proto opravdu doufám, že se ohledně přístupu k údajům a přístupu k údajům ze strany osob se zdravotním postižením - nemohu pochopit, proč zde Skupina Evropské lidové strany (Křesťanských demokratů) a Evropských demokratů zde požádala o dílčí hlasování - nedočkáme překvapení v posledních minutách, protože se domnívám, že to má pro každého zásadní význam. Děkuji za pochopení pane předsedající.
písemně. - Pokud jde o posledně uvedené téma, není to případ všech komisařů a je nešťastné, že v současné době nemůžeme zveřejňovat údaje o jiných prostředcích, které dostáváme. Obecně však panuje ohledně našich příjmů nepochopení.
Za prvé, všichni poslanci Evropského parlamentu dostávají takový plat, jaký dostávají poslanci parlamentů v jejich zemích. To znamená, že maltská delegace v Evropském parlamentu dostává stejné peníze na zřízení a chod úřadu v Bruselu i na Maltě.
Možná by bylo vhodné, kdyby komisaři a poslanci museli vyplnit každý rok finanční prohlášení o všech obdržených příjmech, která by byla ověřena auditorem. Tato prohlášení by měla být přístupná veřejnosti. Domnívám se, že tento návrh může představovat určitou rovnováhu mezi potřebou ochrany údajů a potřebou transparentnosti.
Pane předsedající souhlasím s mnoha věcmi, které jsou v této zprávě obsaženy a o které budeme ve čtvrtek hlasovat. V budoucnu musí Rada zajistit, aby byly všechny rozpravy, dokumenty a informace k dispozici veřejnosti.
Také podporuji návrh obsažený ve zprávě, že na internetových stránkách Parlamentu by mělo být více informací o činnosti poslanců a jejich účasti na zasedáních.
Nebezpečné látky a přípravky (dichlormethan) (rozprava) 
Dalším bodem je zpráva pana Carla Schlytera jménem Výboru pro životní prostředí, veřejné zdraví a bezpečnost potravin o návrhu rozhodnutí Evropského parlamentu a Rady, kterým se mění směrnice Rady 76/769/EHS, pokud jde o omezení uvádění na trh a používání některých nebezpečných látek a přípravků (dichlormethanu) - C6-0068/2008 -.
Paní předsedající, velmi si přeji, aby zde dnes bylo přítomno francouzské předsednictví, protože musím říct, že naše spolupráce byla naprosto vynikající. Bez jeho zaujetí a snahy hledat cestu vpřed bychom nikdy dohody nedosáhli. V průběhu dění se vždy našlo několik jedinců, kteří určitá témata blokovali. A jen díky vynikající spolupráci s francouzským předsednictvím se tato právní úprava stává skutečností, což je skvělé.
Hovoříme o dichlormethanu (DCM), odstraňovači nátěru. Je to rovněž průmyslová chemikálie používaná ve značné míře ve farmaceutickém průmyslu. Při jejím průmyslovém užití je však možné pracovníky i životní prostředí zcela ochránit. Většina problémů vzniká při prodeji zákazníkům. DCM je škodlivá chemická látka, která je karcinogenní, má narkotické účinky a poškozuje zdraví. Je velice snadné být jejím účinkům vystaven. V okamžiku, kdy DCM ucítíte, překročili jste již třikrát bezpečnostní limity, ochrana je tedy velice složitá. Vhodné ochranné vybavení zahrnuje i speciální rukavice, které se musí každé tři hodiny měnit. Musíte mít vybavení, které stojí zhruba 2 700 EUR a má nezávislý ventilační systém.
Skutečnost, že tato chemikálie se dnes používá, vychází z toho, že se používá nelegálně. Bylo proto důležité omezit a zakázat používání i na profesionální úrovni. Nejčastěji čistí graffiti či odlupující se barvu živnostníci či velmi malé firmy. Ochranné vybavení často nemají s sebou nebo ho nemají vůbec. Zákaz této chemikálie proto do značné míry souvisí i s problematikou ochrany pracovníků. Jsme si vědomi toho, že v zemích, kde je používána - což v současnosti znamená 24 z 27 členských států - není DCM skoro nikdy používán správně a v souladu s národní a evropskou právní úpravou. Myslím si, že bude stačit, když ocitujeme text Německého sdružení chemického průmyslu, kde se říká, že i v případě dobrého odvětrávání se barvy odstraňují ve vymezených prostorách, zbytky barev se seberou a nádoby s DCM jsou okamžitě uzavřeny, běžně je však limitní hodnota expozice překračována. Z toho důvodu je nutné být vybaven autonomním dýchacím přístrojem.
Myslím si, že je velice povzbudivé, že Komise předložila tento návrh a že jsme nyní se zeměmi dosáhli kompromisu, který prakticky zamezí profesionálnímu používání, ale umožní udělování výjimek na národní úrovni. Ti, kterým bude tato výjimka udělena, musí zaručit, že pracovníci používající tuto chemikálii mají vhodné ochranné vybavení, odpovídající školení a jsou si vědomi existence jiných řešení a musí dokázat vysvětlit, proč tato řešení nejsou v dané chvíli vhodná. Ve skutečnosti totiž existují alternativy použitelné ve všech případech, kdy se v současné době dichlormethan používá. Hovoříme o 5 % případů, kdy je použit nebezpečným způsobem, a to pro odstraňování nátěru. Dalších 95 % případů používání DCM se děje v rámci průmyslu. Je dobré, že zvyšujeme ochranu pracovníků a životního prostředí i zde.
Celkově jsem však s dohodou velice spokojen. Zlepší se schopnost občanů bezpečně odstraňovat nátěry, aniž by byli vystaveni nebezpečné a karcinogenní chemikálii. Mí kolegové poslanci mi pomohli dosáhnout této dohody rychle a já vám i stínovým zpravodajům a sobě děkuji, že jsme dosáhli v Radě shody. To je dobré znamení. Byla to totiž ve skutečnosti poslední šance před nařízením REACH zakázat chemikálie starým způsobem. Bylo to proto veliké finále politiky starého typu a pro nás to určitě bylo veliké finále zakončené dosažením dohody tak dobře.
V souvislosti s DCM jsou tací, kteří tvrdí, že používání alternativ může být také tak nebezpečné a možná i nebezpečnější, ale posouzení Komise a dalších jasně ukazuje, že alternativy jsou mnohem méně nebezpečné. Vytváříme nyní trh s alternativami. Skutečnost je taková, že ty společnosti, které si nyní stěžují, budou často alternativy vyrábět, i když již existují malé firmy, které alternativy vyrábějí. Je dobře, že nyní budou moci na vnitřním trhu naprosto využít svou konkurenční výhodu spočívající v lepší ochraně životního prostředí. Míříme směrem k bezpečnější budoucnosti a děkuji všem, kteří se na tom podílejí.
Paní předsedající, dámy a pánové, na úvod bych rád poděkoval zpravodaji panu Schlyterovi za namáhavou práci na tomto návrhu. Dosáhli jsme s Radou dobrého kompromisu, který může být po prvním čtení přijat.
Otázkou zůstává omezení prodeje dichlormethanu a jeho užívání ve výrobcích na odstraňování nátěru, aby se snížilo riziko prokázané několika rozsáhlými výzkumy provedenými jménem Komise. Není pochyb, že dichlormethan je nebezpečný pro lidské zdraví, protože je vysoce těkavý. Tato skutečnost má za následek vysoce koncentrované výpary, které se tvoří v okolním vzduchu, kterého se lidé pracující s touto chemikálií mohou snadno nadechnout a který má přímý toxický účinek na centrální nervovou soustavu.
Nevyhovující pracovní a provozní podmínky přímo i nepřímo způsobily v několika členských státech smrtelné nehody. Většina nehod a úmrtí se stala v komerčním a profesionálním prostředí zejména důsledkem nedostatečného odvětrávání a používání osobních ochranných prostředků. I běžní spotřebitelé se stali oběťmi nehod, počet těchto nehod je však mnohem menší.
Návrh Komise usiluje i po technické stránce o maximální možné snížení rizika spojeného s používáním této nebezpečné chemikálie. V návrhu pozměněném Parlamentem a Radou bude prodej odstraňovačů nátěru na bázi dichlormethanu spotřebitelům zcela zakázán. A spotřebitelé by měli mít zakázáno tuto látku používat, protože většinou nemají potřebné ochranné vybavení a nejsou vyškoleni a kontrolováni, aby látku používali bezpečně.
Prodej a používání dichlormethanu profesionály bude podléhat obecnému zákazu. Ale vzhledem k tomu, že některé členské státy jsou přesvědčeny, že pro profesionály je důležité, aby mohli i nadále tuto látku používat, budou mít členské státy možnost její používání povolit za určitých přísných podmínek. Tyto členské státy budou muset zavést určitá pravidla a nařízení pro schvalování profesionálů, kteří spadají do stávajícího národního systému. Profesionálové dostanou svolení po ukončení školícího kurzu. Tento kurz musí mimo jiné poskytnout informace o riziku spojeném s dichlormethanem a o dostupných alternativách. Zaměstnavatelé a osoby samostatně výdělečně činné by však měli upřednostňovat před dichlormethanem jiné látky či postupy a řídit se příslušnou právní úpravou týkající se bezpečnosti na pracovišti.
Používání odstraňovačů nátěru na bázi dichlormethanu bude nadále dovoleno v komerčních prostorách za předpokladu, že jsou přijata veškerá potřebná opatření pro minimalizaci expozice pracovníků. Je například nezbytné zajistit dostatečné odvětrávání, aby se nepřekračovaly limity pro bezpečnost pracoviště. Musí být přijata i opatření pro minimalizaci výparů z nádob na odstraňovače nátěru. Ochranné dýchací pomůcky musí být nošeny v případě, že limity pro bezpečnost pracoviště jsou překročeny.
Pan Schlyter doporučuje, abyste přijali tento kompromis s Radou. I já věřím, že tento kompromis je vyrovnaný. Proto mu jménem Komise dávám plnou podporu.
Paní předsedající, nejdříve bych ráda poděkovala zpravodaji a chtěla bych znovu připomenout, že spolupráce na dosažení tohoto kompromisu, který má podporu skupiny Evropské lidové strany (Křesťanských demokratů) a Evropských demokratů, byla vynikající. Musíme věnovat pozornost skutečnosti, že se jedná o vysoce toxický výrobek a že máme k dispozici použitelné a bezpečné alternativy. Nemůžeme však zapomínat na rizika - jak jste, pane Verheugene, zmínil - spojená s používáním dichlormethanu zejména v podmínkách, které nezaručují bezpečnost používání. Dichlormethan často používají občané pro renovační práce doma. Považují tento výrobek za vynikající a účinný, ale neuvědomují si, že jeho používání v uzavřených prostorách může velice rychle způsobit ztrátu vědomí a následně i smrt, pokud pomoc nebude přivolána včas.
Na rozdíl od krajního požadavku absolutního zákazu, který od zpravodajů zazněl nejdříve, umožňuje dosažený kompromis členským státům udělit výjimku při profesionálním a průmyslovém používání, avšak za jasně stanovených podmínek. To je zcela oprávněný kompromis a je důležité nezapomínat na skutečnost, že dichlormethan se stal příčinou mnoha nehod. Lituji také, že máme jen velice málo informací o nehodách na pracovišti. Ráda bych také zmínila, že bylo provedeno posouzení dopadu před tím, než Komise zahájila práci, a jeho výsledky text ovlivnily. I přesto musíme zajistit, aby se konkrétní informace dostali k jedincům, kteří stále mají v úmyslu tento výrobek používat, přestože nyní jsou samy členské státy zodpovědné za vytvoření jasných pravidel a prosazení obecného zákazu uvádění tohoto zdraví ohrožujícího výrobku na trh.
jménem skupiny ALDE. - Paní předsedající, rád bych poděkoval panu zpravodaji Carlu Schlyterovi a stínovým zpravodajům za detailní a profesionální práci, kterou věnovali tomuto spisu. Neúčastním se nyní často rozprav spojených s prací výboru a už vůbec ne v této denní, nebo spíš noční, době.
Nebylo mi dopřáno účastnit se rozprav ve výboru mimo jedné příležitosti, kdy jsem chtěl mít jistotu, že mí kolegové chápou závažnost hlasování o zpravodajově návrhu. Toto je však důležitá otázka, ve skutečnosti otázka života a smrti, a otázka samozřejmě důležitá i pro mě, protože se týká zvláštního zájmu mých voličů.
Jak jsme již slyšeli, dichlormethany jsou vysoce nebezpečné látky. Jsou velice těkavé, takže vdechování, i malý nádech, přesahuje veškeré zdravotní limity. Jsou karcinogenní a ovlivňují nervovou soustavu, kde poškozují nervy. Při normálních teplotách se při používání vypařují a koncentrace dosahuje nebezpečných hodnot. Pro bezpečnou práci s dichlormethany je potřeba neprodyšný oděv v hodnotě zhruba 2 000 EUR, rukavice v hodnotě 25 až 30 EUR na ochranu kůže, které se musí měnit každé tři hodiny.
Nikdo samozřejmě toto vybavení nepoužívá, i přesto, že je nebezpečnost této látky obecně známa. Neexistuje účinný způsob jak zaručit, aby veřejnost používala dichlormethany bezpečně. Kvůli jejich vysoké toxicitě je chtěl zpravodaj i výbor zcela zakázat i pro profesionální použití, aby se zabránilo smrtelným nehodám. Komise během posledních osmi let zaznamenala 18 smrtelných nehod spojených s používání těchto výrobků a zhruba 56 nehod bez smrtelných následků. Jsem přesvědčen, že ve skutečnosti bylo takových nehod mnohem více. Existuje však průmyslová lobby, která v Radě vytvořila blokovací menšinu, a donutila zpravodaje a výbor souhlasit s povolením výjimek členskými státy pro profesionální použití.
Zajistili jsme však přísnou ochranu pro pracovníky, kteří látky používají profesionálně, i závazek kontrolovat a hlídat členské státy. Absolutní zákaz těchto výrobků již platí ve Švédsku, Dánsku a Německu a já doufám, že žádný z členských států o tuto výjimku nepožádá. Průmyslové využití je jiné téma. Tyto výrobky mohou být za správných podmínek v průmyslu bezpečně používány
Někteří poslanci tvrdí, že používání těchto látek by mělo být povoleno na ochranu kulturního dědictví při odstraňování nátěru ze starých soch, aniž by došlo k jejich poškození. Odborníci však namítají, že tento nápad není dobrý, a moje skupina proto nepodpoří žádné pozměňovací návrhy v tomto směru.
Zmínil jsem zájmy svých voličů na této problematice. Již sedm let probíhá mezi mnou a komisařem Verheugenem na toto téma korespondence. Proč? Protože v mém volebním obvodu se nachází společnost Eco Solutions, která vyvinula naprosto bezpečnou alternativu dichlormethanů. Je založena na vodní bázi. Má stejné účinky, jen průběh je o trochu delší. S politováním musím říci, že jediný členský stát, který silně za ponechání dichlormethanů lobbuje, je Velká Británie, která rovněž velké množství těchto látek vyrábí.
Čtyři roky trvala práce s komisařem Verheugenem, než jsme přiměli výbor odborníků Komise, aby se alespoň na existenci této bezpečnější alternativy na vodní bázi podíval, a trvalo tři roky, než byla tato alternativa uznána jako účinná a použitelná technologie. Mám ale velikou radost, že jako všechny dobré příběhy i tento má dobrý konec. Dichlormethany budou staženy z trhu pro neprůmyslové použití. Mí voliči budou díky nové technologii bohatší a všichni budou žít navěky šťastně díky vynikající práci Carla Schlytera a jeho kolegů z Výboru pro životní prostředí, veřejné zdraví a bezpečnost potravin.
Paní předsedající, dichlormethan či DCM je nebezpečná chemická látka, která může způsobit rakovinu, poškodit zrak i orgány jako srdce, játra a ledviny. DCM se mimo jiné používá při výrobě léčiv a jako odstraňovač nátěru a odmašťovací prostředek. Některé členské státy jako Švédsko, Dánsko a Rakousko již DCM zakázaly.
Je dobře, že DCM je nyní na pořadu jednání. Ještě lepší je, že tato dohoda znamená naprostý zákaz DCM pro běžné spotřebitele. Za to mohu panu zpravodaji Schlyterovi vyjádřit pochvalu. Skvělá práce, Carle!
Pracovníci ve farmaceutickém průmyslu a ti, kteří čistí zdi a fasády, budou bohužel i nadále vystaveni riziku spojenému s dichlormethanem. S politováním musím říci, že tato dohoda neznamená naprostý zákaz profesionálního používání DCM. To je závažný nedostatek, za který je dle mého názoru zodpovědná Komise. Výjimky jsou však navrženy takovým způsobem, že věřím, že malý počet členských států, které chtějí DCM používat, musí zaručit, že pracovníci neutrpí žádné škody. Důkazní břemeno tak spadá na ty státy, které chtějí DCM v omezené míře používat, protože musí dokázat, že látka bude používána maximálně bezpečně, a zajistit ochranu pracovníků. Za těchto podmínek je to přijatelné.
Tato dohoda je vcelku dobrá. Naléhám na Komisi, aby se nechala tímto rozhodnutím inspirovat. Ano, jde to! Nyní můžeme jít dál. Naléhám na Komisi, prosím, bylo by možné naznačit, že v budoucnu přijdou další zákazy nebezpečných látek, jako jsou azobarviva, bisfenol A a zpomalovač hoření decaBDE? Pokud tak EU nemůže učinit sama, proč neumožní jednotlivým členským státům jít dál a zavést vlastní zákazy? Vy v Komisi zacházíte dokonce tak daleko, že nutíte členské státy rušit zákazy, které již často zavedly. Například má země Švédsko byla donucena povolit po vstupu do EU v roce 1995 azobarviva. Po výhružkách Komise týkajících se právních kroků u Evropského soudního dvora nyní Švédsko povolilo látku decaBDE. To je nepřijatelné a navíc dochází k ohrožování životního prostředí. Toto není způsob, jakým se zavádí moderní právní úprava týkající se životního prostředí. Vážená Komise, pane komisaři Verheugene, přesvědčte mne o opaku! Dokažte, že mimo tento případ je ochrana životního prostředí důležitější než požadavky trhu.
jménem skupiny IND/DEM. - Paní předsedající, dichlormethan, který je na trhu dostupný a schválený k běžnému používání jako součást dalších komerčních výrobků, je rovněž široce využíván v chemickém i textilním a farmaceutickém průmyslu. Dichlormethan se snadno vstřebává do lidského těla, je vysoce toxický a karcinogenní a je příčinou řady případů otrav, včetně smrtelných. Jen v Polsku je této chemické látce na pracovišti vystaveno zhruba několik tisíc lidí. Zatímco průmyslové používání této chemické látky může být účinně kontrolováno, její používání běžnými spotřebiteli či soukromými firmami je nutně spojeno s ohrožením lidského zdraví a života, nejen kvůli tomu, že neexistuje způsob řádné ochrany, ale také kvůli vysokým nákladům spojeným s ochrannými opatřeními.
Veškerá varování a opatření spojená s kontrolovaným používáním dichlormethanu se ukázala jako neúčinná z hlediska vysoké toxicity a těkavosti této chemické látky, z toho důvodu je důležité zcela zamezit používání dichlormethanu širokou veřejností. Ekonomické důvody by neměly být rozhodujícím důvodem pro ponechání tohoto jedu pro běžnou potřebu. Ani zájmy průmyslových odvětví, která vyrábějí výrobky obsahující DCM, nesmí být důvodem pro omezené používání dichlormethanu běžnými spotřebiteli. Co se týče obecného používání této látky, dosavadní náklady společnosti vysoce přesahují jakékoli materiální výhody.
Paní předsedající, souhlasím s posledními slovy pana komisaře, a to, že můžeme přivítat tento kompromis, a proto blahopřeji panu zpravodaji i stínovým zpravodajům za jejich práci s ním spojenou.
Cesta byla obtížná. Komise původně předložila návrh na zákaz soukromého používání této látky - ne profesionálního používání - a zpravodaj předložil tyto návrhy na rozšíření zákazu i na profesionální používání. A tak jsme naslouchali svědectví voličů jako pan Graham Watson. Hovořil o průmyslové lobby. Zmiňoval i průmyslovou lobby v jeho volebním okrsku, kde ho s úspěchem přesvědčili o alternativě. Víme, že 90 % odstraňovačů nátěru obsahuje DCM, takže jsme museli hledat rovnováhu.
Nikdo nechce popisovat nejhorší možná neštěstí. Jakmile jsem však dnes slyšel všechna ta rizika spojená s touto látkou, přemýšlel jsem, proč jsme spokojení, že pracovníci v průmyslu by jí měli být vystaveni, ale neumožníme profesionálům používat tuto látku v rámci pravidel a pod přísným dohledem, a oblečení, které bude v budoucnu Graham Watson dávat lidem - tyto bílé kombinézy či co to je, kosmický dárek z Parlamentu - bude následovat.
Myslím, že tato látka představuje veliké riziko. Je velice nebezpečná. Je prokázáno, že došlo k nehodám a poraněním osob. Je správné, že k problému přistupujeme přísněji než v minulosti. Z toho důvodu souhlasím a vítám kompromis, o který jsme usilovali. Nechává otevřené dveře členských státům, které chtějí a věří, že mají právo, pokračovat s přísnějšími pravidly, která byla zavedena, aby umožnila profesionálům - pouze profesionálům - látku používat i kromě průmyslového využití.
Pane komisaři, vy nyní máte zodpovědnost a musíte se vrátit zpět a zkoumat alternativy. Podívejte se na alternativy, které máme k dispozici: NMP je k dispozici 11 let, ale až nyní je považováno za reprotoxické, známe hořlavá rozpouštědla, která jsou příčinou problémů s čicháním, máme omamné látky, které jsou považovány za bezpečné alternativy, dále máme DBE, o kterém není příliš známo, máme pájecí lampy a metody smirkování, kde však zase vyvstává problém s prašností. Vraťme se tedy zpět a důkladně zkoumejme možnosti, ať si můžeme být jistí, že našim voličům poskytujeme bezpečné alternativy. Pokud zjistíme, že některá z alternativ není méně nebezpečná, jsem si jistý, že pan komisař či jeho nástupci nám to oznámí a předloží návrh - a pokud tak neučiní oni, jsem přesvědčen, že Carl Schlyter ano.
(CS) Paní předsedkyně, diflormetan má narkotické účinky, jež vedou k poškození centrální nervové soustavy a ztrátě vědomí, a také kardiotoxické účinky. Při zneužití, a tady můžeme uvažovat i o terorizmu, existuje přímé nebezpečí smrti. Proto podporuji jeho zákaz pro používání běžnými spotřebiteli a zásadní omezení pro profesionální užití. Vzhledem k tomu, že existují alternativní látky pro odstraňování barev, které snad nejsou tak toxické, je dle mého názoru zbytečné umožnit výjimky. Návrh, o kterém budeme zítra hlasovat, však umožňuje členskému státu v odůvodněném případě požádat Evropskou komisi o výjimku, ovšem za velice striktních podmínek. Ráda bych slyšela, podle čeho bude Komise nebo někdo jiný posuzovat odůvodněnost případné žádosti o výjimku a jak bude kontrolovat dodržení těch omezujících podmínek.
Paní předsedající, dámy a pánové, úvodem bych rád řekl několik slov panu Watsonovi. Pro tento návrh hrajete velice důležitou roli. V době, kdy jste mi osobně sdělil, jaké problémy jste s Komisí několik let měl, jsem si uvědomil, že byly k dispozici alternativy k této chemické látce, a určitě mi dáte za pravdu, že od té doby se vše dalo rychle do pohybu. Osobně jsem Generálnímu ředitelství nařídil, aby předložilo návrh, protože jsem na základě našich rozhovorů pochopil, že máme k dispozici alternativy. Při jiné příležitosti jsem zde v Parlamentu prohlásil, a nyní bych požádal o pozornost především pana Holma, že, přestože jsem komisařem odpovědným za podnikání a průmysl, nemyslím si, že nebezpečný průmyslový výrobek by měl být na trhu jenom proto, že přináší zisk. Jsem toho názoru, že pokud existuje alternativní řešení, které může nahradit nebezpečný průmyslový výrobek, mělo by ho skutečně nahradit. To je zásada, které jsem se držel v době, kdy bylo v Parlamentu přijímáno nařízení REACH. Veškeré látky, o kterých jste, pane Holme, hovořil, jsou nyní regulovány nařízením REACH.
Dichlormethan by také mohl spadat pod nařízení REACH, ale protože je jeho nebezpečnost příliš vysoká a došlo k mnoha nehodám, věnovali jsme se této látce přednostně. Může se stát, že budeme muset postupovat stejným způsobem i v souvislosti s dalšími látkami, pokud bude zdravotní riziko stejně velké a pokud nebudeme moci čekat na dokončení náročných postupů spojených s nařízením REACH.
Rád bych také vysvětlil, pane Holme, že bych také hlasoval pro větší kompromis. Pokud by se Parlament dokázal s Radou shodnout na zákazu komerčního používání dichlormethanu, hlasoval bych dnes pro. Nedávejte prosím Komisi za vinu skutečnost, že některé členské státy odmítly pokračovat z důvodů, které mi nejsou zcela známé. Proto Komise předložila tento návrh tímto způsobem, protože jsme chtěli vytvořit návrh, který by měl šanci na přijetí, a to se právě nyní děje.
Nakonec bych rád hovořil o připomínkách pana Bowise týkajících se toxických účinků alternativ. V případě chemikálií musíme vždy zvažovat míru rizika, které je s nimi spojeno. Naše detailní rozbory ukázaly, že žádná z alternativ, které jsou v současnosti na trhu, nemá vlastnosti jako dichlormethan, které by byly tak nebezpečné, jinými slovy, které by měly přímý toxický účinek na centrální nervovou soustavu. Ten je spojován pouze s dichlormethanem a ne s jinými látkami.
Víme, že došlo k několika nehodám spojeným s alternativními látkami. To se týká také zemí, kde byl dichlormethan již zakázán jako Dánsko, Rakousko a Švédsko. Pokud má dojít ke změně, Komise zahájí vyšetřování a v případě nutnosti navrhne opatření pro regulaci ostatních látek.
Na závěr bych se rád vyjádřil k připomínkám pana Holma, na které jsem pozapomněl, týkajícím se otázky, zda Komise přiměje členské státy zrušit progresivní nařízení o životním prostředí či zdraví, protože nejsou v souladu s nařízením o vnitřním trhu. To Komise neučiní. Stávající právní úprava jasně stanoví, že členské státy mají právo zavést vlastní nařízení, které se liší od nařízení o vnitřním trhu, pokud jsou přesvědčeny, že je důležité pro zdraví či životní prostředí.
Vzhledem k tomu, že zodpovídám za oznamování těchto rozdílných nařízení, mohu vám říci, že Komise jedná v takovém případě jednoznačně. Bereme tvrzení členských států týkající se problematiky zdravotní péče a životního prostředí vážně. Pokud zavádějí nová nařízení z těchto důvodů, nenutíme je jejich nařízení o zdraví a životním prostředí rušit. Pokud máte pro své obvinění nějaký důkaz z posledních let, rád bych se dozvěděl konkrétní detaily, abych mohl vaše tvrzení vyvrátit. Případ, který zmiňujete, se stal v roce 1995 a já jsem s ním tedy neměl nic společného.
Paní předsedající, rád bych se vrátil ke slovům pana Watsona. I on má důležitou roli. Přestože nejste členem našeho výboru, stále na něj máte vliv a pomohl jste nám při hledání kompromisu. Samozřejmě i ostatní, kteří mi při hledání shody pomáhali, hráli důležitou roli.
Mohu jen zopakovat slova pana komisaře Verheugena. Komise dávala celou dobu najevo, alespoň mě, že pokud Rada a Parlament dosáhnou většího kompromisu zahrnujícího naprostý zákaz, Komise ho přijme. V tomto směru nedošlo mezi mnou a Komisí k žádnému nedorozumění.
Rád bych vám všem tuto látku popsal. Pokud bych zde nyní otevřel jedinou kilogramovou nádobu a obsah bych natřel na lavice, skutečně bychom v této obrovské místnosti překročili bezpečnostní limit. Tak je tato chemická látka toxická.
Tuto rozpravu mohu ukončit pouze tak, že požádám Komisi, aby nyní zajistila, že těm členským státům, které žádají o výjimku pro profesionální užití, bude tato výjimka odebrána, pokud dochází k porušování těchto nových přísnějších pravidel. Všem je nám známo, a nové průzkumy to dokazují, že pokud je dichlormethan používán řádně a je zajištěna ochrana zdraví pracovníků, je používání této látky neekonomické a neekologické. Pokud bude používání DCM moci podléhat tržním podmínkám, tedy pokud bude vyhovovat právní úpravě, ukáže se velice rychle, že je zcela konkurence neschopné a bude nahrazeno alternativami. Využívám tuto možnost a žádám Komisi, aby zajistila dodržování pravidel. Pokud tomu tak bude, DCM následně přestane být používáno s dostatečnou rychlostí.
Dnešním rozhodnutím Evropský parlament významně omezuje používání odstraňovače nátěru známého jako dichlormethan. Jako stínový zpravodaj za Stranu evropských socialistů v Evropském parlamentu vítám rozhodnutí, za kterým je mnoho naší práce. V poslední době došlo k mnoha smrtelným nehodám následkem používání dichlormethanu.Tato extrémně těkavá látka poškozuje nervovou soustavu a je karcinogenní. Oběti jsou zejména mezi běžnými uživateli, kteří si malují byt, a mezi malíři bytů, protože při průmyslovém používání jsou dodržovány určité bezpečnostní předpisy. Koncentrace naměřené v několika evropských průmyslových závodech byly tak vysoké, že - v případě delší expozice - by vyvolaly rakovinu u 10 % pracovníků.
Podle kompromisního znění, které bylo právě přijato, může být dichlormethan i v budoucnu používán jako odstraňovač nátěru pouze v průmyslu a za přísných bezpečnostních podmínek. Spotřebitelé i profesionální uživatelé budou muset odstraňovat nežádoucí nátěry pomocí některé z mnoha stejně účinných, avšak zdraví nepoškozujících, alternativních chemikálií nebo například pomocí pyrolytického/tepelného odstraňování.
Nejdůležitějším bodem je, že tato karcinogenní látka by neměla být používána v uzavřených veřejných prostorách, jako jsou obchodní centra a podchody, protože výpary z této těkavé látky jsou těžší než vzduch, a proto měření ukázala, že klesají k zemi a ohrožují zejména děti. Při tvorbě tohoto rozhodnutí naše politická skupina vzala plně na vědomí stanovisko odborů, protože v souvislosti s průmyslovým používáním nám nejvíce záleží na zdraví pracovníků.
Paní předsedající, jak všichni víme, mnoho nebezpečných chemických látek je schváleno pro běžné používání, přestože obsahují nebezpečné složky. Jednou z těchto látek je dichlormethan (DCM), který se obecně používá na výrobu léčivých přípravků, rozpouštědel a dalších produktů.
Tato látka významně poškozuje zdraví lidí a řadí se mezi karcinogeny. Poškozuje nervovou soustavu a vážně poškozuje vnitřní orgány, což může vést až k úmrtí.
Děti dýchají rychleji a jsou tedy náchylnější k otravě dichlormethanem, stejně jako lidé s kardiovaskulárními chorobami. Je rovněž znepokojující, že ve spojení s otravou dichlormethanem došlo k úmrtím.
Vzhledem k tomu, že víme o výrobcích na trhu, které by mohly sloužit jako alternativy k výrobkům obsahujícím dichlormethan, a vzhledem k tomu, že některé členské státy zakázaly používání této látky, se jeví naprostý zákaz jejího používání jako nevyhnutelný.
Dalším argumentem pro úplný zákaz DCM by měla být skutečnost, že, jak zmiňovali odborníci, nemůžeme zajistit bezpečné používání DCM běžnými spotřebiteli.
Návrh Komise poskytovat školení o používání výrobků obsahujících DCM pro profesionální účely bude stát v prvním roce provádění zhruba 1,9 miliard EER.
Stažení DCM z oběhu se proto jeví jako nejrozumnější a odpovědné řešení.
Povolení ratifikovat úmluvu Mezinárodní organizace práce o práci v odvětví rybolovu z roku 2007 (úmluva č. 188) (rozprava)
Dalším bodem je zpráva Ildy Figueiredové jménem Výboru pro zaměstnanost a sociální věci o návrhu rozhodnutí Rady, kterým se členským státům povoluje ratifikovat v zájmu Evropského společenství úmluvu Mezinárodní organizace práce o práci v odvětví rybolovu z roku 2007 (úmluva č. 188) - C6-0218/2008 -.
Paní předsedající, pane komisaři, dámy a pánové, doufáme, že s touto zprávou bude přijat návrh rozhodnutí Rady o úmluvě č. 188 Mezinárodní organizace práce (ILO) o práci v odvětví rybolovu, kterou se stanoví minimální mezinárodní normy, které musí být dodržovány, a spravedlivější podmínky na celém světě. V tomto směru vynahradíme nízký počet ratifikací mnohých úmluv týkajících se práce na moři.
Tato úmluva, přijatá v červnu roku 2007 na 96. zasedání Mezinárodní konference práce, usiluje o zavedení minimálních mezinárodních norem v odvětví rybolovu a podporuje důstojné životní a pracovní podmínky pro rybáře. Mimo jiné se týká podmínek v tak důležitých oblastech, jako jsou zdraví a bezpečnost práce, obsazení posádkou a doba odpočinku, seznam posádky, repatriace v případě výskytu problémů, zaměstnávání a umísťování pracovníků a sociální zabezpečení.
Odborníci v tomto odvětví čekají již dlouho na přijetí této úmluvy ILO o práci v odvětví rybolovu, protože věří, že představuje krok vpřed při zvyšování důstojnosti tohoto důležitého strategického odvětví, které zaměstnává zhruba 30 milionů mužů a žen na celém světě.
V roce 2003 započala organizace ILO a její tři složky práci na návrhu aktualizovaných a komplexních mezinárodních pracovních norem pro odvětví rybolovu s cílem zajistit přiměřenou ochranu rybářů na celém světě s přihlédnutím ke zvláštní povaze tohoto odvětví a specifickým a životním podmínkám s ním spojeným. S vědomím toho, že v tomto odvětví dochází k vysokému počtu smrtelných nehod - ke kterým přispívá vysoká míra vykořisťování a nedostatek ochrany - a že tedy potřebuje zvláštní ochranu.
Tato úmluva také přezkoumává další stávající úmluvy v tomto odvětví, zejména minimální věk, lékařské prohlídky u rybářů, rybářské stanovy a ubytovací prostory pro posádku. Součástí úmluvy je doporučení č. 199. Mělo by být zmíněno, že přijetí této úmluvy se stalo nezbytným po přijetí konsolidované úmluvy ILO o práci na moři v únoru 2006, kdy bylo odvětví rybolovu z oblasti působnosti úmluvy vyňato.
Proto žádáme, aby bylo vynaloženo maximální možné úsilí na to, aby různé členské státy rychle úmluvu ratifikovaly, nejlépe do roku 2012, protože vstoupí v platnost v okamžiku, kdy bude ratifikována deseti ze 180 členských států, z nichž osm musí být státy přímořské. Stejně důležité však je, aby její ustanovení platila i tam, kde se tak stále ještě neděje.
Na závěr bych ráda poděkovala všem, kteří pomohli vytvořit tuto zprávu, včetně mého kolegy Willyho Meyera, navrhovatele stanoviska Výboru pro rybolov. Doufám, že mí kolegové poslanci informují své národní parlamenty a vlády, aby tato úmluva mohla být ratifikována co nejrychleji.
Vážený pane předsedo, vážené paní poslankyně, vážení páni poslanci, rybolov je již ze své podstaty nejvíce zglobalizovanou z profesních aktivit a čelí globalizaci v její plné síle. Odhaduje se, že v tomto odvětví je zaměstnáno kolem 30 milionů pracovníků, a tito lidé jsou kromě vlivů globalizace vystaveni též značnému strádání a nebezpečí. Ze srovnání počtu smrtelných úrazů v rybolovném průmyslu s mírou smrtelných úrazů při práci obecně podle statistik Mezinárodní organizace práce vyplývá, že rybolov je jednou z nejrizikovějších profesí na světě.
Všechny evropské instituce podporují všeobecně uznávaný program pro slušnou práci. Komise svůj závazek nedávno upevnila obnovenou sociální agendou a zprávou, která navazovala na sdělení o slušné práci z roku 2006. Důležitou součástí přístupu Komise je podpora mezinárodních pracovních norem. Všeobecné zlepšení bezpečnostních podmínek, lékařské péče a právní ochrany v odvětví rybolovu a přiblížení míry sociální ochrany míře, kterou využívají ostatní pracovníci, lze dosáhnout, pouze pokud bude o stanovení minimálních norem usilováno na celosvětové úrovni. Členské státy EU jakožto členové Mezinárodní organizace práce tak v rámci svých možností a za podpory Komise přispěly k vytvoření aktualizované a ucelené úmluvy, kterou se stanoví takové mezinárodní minimální normy doplněné mechanismy k zajištění souladu a donucovacími mechanismy, jako jsou inspekce v zahraničních přístavech podléhající určitým podmínkám. Společně s doporučením, jež není právně závazné, byla úmluva přijata nejvyšším orgánem Mezinárodní organizace práce v červnu 2007.
Úmluva 188 reviduje několik starších norem Mezinárodní organizace práce týkajících se rybářů a její vstup v platnost může vytvořit pro všechny rovné a lepší podmínky. Úmluva reguluje otázky, jako jsou minimální věk, lékařské prohlídky, umístění posádky, doba odpočinku, pracovní smlouvy, repatriace, nábor a umístění pracovníků, platby, ubytování a strava, lékařská péče a sociální zabezpečení. Části nové úmluvy souvisejí s koordinací sociálního zabezpečení, což je oblast spadající do výlučné pravomoci Společenství. Rada proto musí členským státům ratifikaci těchto částí povolit. Oblastí sdílené kompetence se týká rovněž několik dalších témat.Vzhledem k tomu, že nová norma Mezinárodní organizace práce musí nabýt účinku co nejdříve, navrhuje Komise, aby byla do úmluvy začleněna výzva členským státům, aby usilovaly o co nejrychlejší uložení svých ratifikačních listin, pokud možno nejdéle do 21. prosince 2012. Tuto výzvu podpoří přezkum ratifikační situace provedený Radou do ledna 2012.
Paní předsedající, pane komisaři, dámy a pánové, jak všichni víme a bylo zde dnes také zmíněno, Mezinárodní organizace práce považuje odvětví rybolovu za jedno z nejnebezpečnějších pracovních prostředí. Počet smrtelných nehod činí každý rok zhruba 24 000, což jen dokládá závažnost problému. Toto odvětví proto vyžaduje rozsáhlá nařízení a širokou mezinárodní právní úpravu, která by zajistila dostatečnou ochranu životních a pracovních podmínek pro rybáře na celém světě, kteří jsou často oběťmi vykořisťování.
Úmluva č. 188 o práci v odvětví v rybolovu je proto velice důležitá a chce do tohoto odvětví zavést podmínky spravedlivé pro všechny a spravedlivější podmínky pro hospodářskou soutěž. Jak již bylo zmíněno, úmluva podporuje důstojné životní a pracovní podmínky pro rybáře, ochranu zdraví a bezpečnost při práci, přiměřenou dobu odpočinku, seznam posádky, repatriaci, zaměstnávání, výplatu a sociální zabezpečení.
Díky této rozpravě jsme si uvědomili, nakolik je toto důležité ustanovení v našem společném zájmu. Proto bychom rádi zdůraznili, jak je nutné, aby ho členské státy ratifikovaly, aby mohlo co nejdříve vstoupit v platnost.
jménem skupiny PSE. - Paní předsedající, jsem velice potěšena, že mohu dnes o tomto tématu hovořit. Věřím, že práce rybářů, a samozřejmě i rybářek, které také máme, je jedno z nejnebezpečnějších povolání na světě. Jen v Irsku se každý rok ztratí na moři rybářská loď a mnoho rybářů je během práce zraněno.
Jako bývalá ministryně sociálních věcí v Irsku jsem byla zodpovědná za to, jak zajistit, aby práva občanů pracujících na rybářských lodích byla dodržována. Jedná se o velice širokou oblast a problém spočívá v tom, zda občan pracuje v pracovním poměru či se smlouvou o provedení práce či pracovní činnosti - rozdíl je tedy mezi běžnými zaměstnanci, kteří platí sociální pojištění kapitánovi, který je jejich zaměstnavatel, a těmi, kteří mají podíl na výnosech z úlovku a nejsou za běžné zaměstnance považováni. Vyřešit problém v tomto dvojím přístupu je velice obtížné. Jako ministryně jsem objevila v evropské právní úpravě část, s pomocí které se dá tento problém rychle řešit, ale bohužel tato část byla následně zpochybněna a nepovažována za vhodnou pro řešení daných problémů
Je nezpochybnitelné, že společné minimální normy, které jsou používány celosvětově, jsou velice důležité. Zahrnují normy pro ochranu zdraví a bezpečnost na palubě, ubytování, zajištění stravy a záruku minimální mzdy pro zaměstnance a také závazek majitelů lodí a kapitánů zajistit, že příspěvky občanů se zcela vyplatí.
Tyto celosvětové minimální normy jsou důležité, protože bohužel tendence připomíná závod ke dnu nejen v této oblasti, takže již na samém začátku naléhám na co nejrychlejší schválení této úmluvy. Myslím, že rok 2012 je daleko a my bychom se měli pokusit tuto dobu zkrátit.
jménem IND/DEM. - Paní předsedající, je velice důležité, aby rybáři mohli pracovat v odpovídajících podmínkách, tak bezpečných, jak toto vysoce rizikové povolání vyžaduje, a aby dostávali důstojný výdělek, který jim umožní zajistit sebe i své rodiny. Finanční výdělek musí být stabilním a spolehlivým základem pro udržování pobřežních společenství. Skutečnost je však taková, že pobřežní společenství v mém volebním obvodu přežívají jen s velikými obtížemi.
Otázkou pro mne v této rozpravě zůstává, zda ratifikace úmluvy č. 188 Mezinárodní organizace práce, kterou se rozšiřuje nařízení a politika na ty, kteří v odvětví rybolovu pracují, bude znamenat přínos a ochranu rybářů či překážku a zda může či nemůže zajistit spravedlivé podmínky pro všechny, které náš rybářský průmysl potřebuje pro to, aby přežil.
Keňská delegace mi vyprávěla o japonské rybářské lodi, která loví v jejich vodách a ve vodách jejich sousedů. Za jakých podmínek lidé na této rybářské lodi pracují? Z toho, co jsem slyšela, mám podezření, že tyto podmínky nejsou dobré. To, co vím, je, že z chycených ryb nemají zisk obyvatelé Afriky, i přesto, že pocházejí z jejich teritoriálních vod. Při prodeji na mezinárodním trhu jsou tyto ryby prodávány za ceny, kterým Evropa, a zejména Irsko, nemůže konkurovat.
V Irsku nemají nezaměstnaní rybáři nárok na sociální podporu a jejich situace tak může být velice obtížná. Pokud však ratifikace vyvolá pokles smrtelných nehod, zajistí rybářům sociální zabezpečení, zdravotní péči a podporu v nezaměstnanosti, pak tuto ratifikaci vítám a má mou plnou podporu. Pokud dále podporuje rybolov jako životaschopný průmysl pro malé a střední podniky, zejména rodinné rybářské lodě, pak ji mohu zcela podpořit, protože rybolov je nebezpečný a na mnoha místech ve světě vykořisťující - nejen pro ryby, ale i pro občany. Může a dokáže to? Doufám, že ano.
(FR) Paní předsedající, udržitelné řízení rybolovu znamená samozřejmě regulaci jeho intenzity, nemělo by se však zapomínat také na práci rybářů. Všichni se shodneme, že rybolov, především rybolov v pobřežních vodách a hlubinný rybolov, je nejtěžší zaměstnání na světě, i přesto, že už dávno nežijeme v podmínkách Basků a Islanďanů z 19. století, kteří se pouštěli na dlouhé plavby. Stále je však povoláním náročným, které si zaslouží úctu, zejména 24 000 mrtvých každý rok.
Rybolov je skvělý příklad globální činnosti na základě globalizace zdrojů, tedy ryb, které se neřídí státními hranicemi, a proto lze uplatňovat pouze mezinárodní právní úpravu. Vzhledem k tomu, že práce rybářů musí být řízena na mezinárodní úrovni, zákonodárce je tedy samozřejmě Mezinárodní organizace práce (ILO) a my nyní oslavujeme 50. výročí prvních úmluv ILO o rybolovu, o minimálním věku, kontrole zaměstnanosti, lékařských prohlídkách a ubytování. Dnešní úmluva, úmluva č. 188 tedy změní, doplní a přehodnotí předchozí úmluvy. Musí být ratifikována co nejdříve, do roku 2012. Je dobrým příkladem společného řízení společného vlastnictví globálních zdrojů společnými stranami a je nutná, protože pracovníci na moři - přístavní dělníci rybáři, námořníci - jsou v dnešní globalizované hospodářské soutěži vystaveni vykořisťování a obchodování s lidmi, dokonce zotročování, samozřejmě v rámci snižování nákladů.
Právní ochrana je proto velice důležitá v souvislosti se zdravím, ubytováním, bezpečností, pracovní dobou, životními podmínkami, platy, zdravotní péčí a smlouvami a sociálním zabezpečením. Proto nyní vytváříme minimální právní status pro rybáře a snažíme se zároveň vytvořit v celosvětové konkurenci spravedlivé podmínky pro všechny.
Pro evropské rybáře to možná neznamená mnoho, protože již tyto podmínky mají, ale pro rybáře v Peru, Asii nebo Africe je to obrovský krok vpřed.
(EL) Paní předsedající, myslím, že dnešní rozprava je velice důležitá, protože se souhlasem Evropského parlamentu, s usnesením, které doufám zítra všichni jednomyslně podpoříme, urychlíme zavádění programu důstojné práce, který jsme všichni vloni podpořili. Úmluva č. 188 neznamená víc než uplatňování tohoto pořadu jednání v odvětví rybolovu, které nebylo zahrnuto ve smlouvě o práci na moři, a, jak zmínili předchozí řečníci, je nezbytné, aby bylo toto odvětví také zahrnuto.
Věřím, že všechny státy Evropské unie ratifikují tuto úmluvu do roku 2012. Osm členských států ji již ratifikovalo, takže úmluva začne platit a my všichni, kteří na pobřeží žijeme, tak budeme moci být hrdí na skutečnost, že i naši rybáři jsou zahrnuti a nebudou mít konkurenci ze třetích zemí, které mohou své rybáře podporovat.
Ráda bych znovu zopakovala, že Parlament již hlasoval pro ochranu žen pracujících v oblastech rybolovu. Pracovnice v odvětví rybolovu, přímé i nepřímé, jsou velice důležité, protože, pokud by ženy v pobřežních oblastech nestály při rybářích, tyto oblasti by byly chudší a mnohem řidčeji osídlené, protože potřeby vycházejí z lidí, ne pouze z právních textů.
Proto přispíváme ke kulturnosti pobřežních oblastí, sociální kultuře, která nám umožní využít evropské kulturní základy spojené s mořem a pobřežními oblastmi. Od jihu k severu, každá oblast má své zvláštnosti; úmluva, kterou přijímáme k ratifikaci členskými státy, se však týká všech případů a všech potřeb rybářů.
Musíme se zaměřit zejména na podporu opatření pro jejich vzdělávání a péči ve stáři.
(CS) Pane komisaři, podobně jako moji kolegové pokládám za nutné přijmout takové standardy, které zajistí důstojné pracovní podmínky pro zaměstnance i v odvětví rybolovu. Není možné, aby Evropská unie v 21. století v jakémkoliv odvětví umožnila pracovní podmínky blížící se otrocké práci. Oceňuji, že navrhované změny byly přijaty v tripartitním formátu, kdy vlády, zaměstnavatelé i zaměstnanci připravili komplexní mezinárodní pracovní normu, která bere v potaz specifickou povahu tohoto odvětví. Je pozitivní, že nová úprava stanovuje minimální věk, lékařské prohlídky, dobu odpočinku a sociální zabezpečení a že se týká také ubytovacích prostorů, stravování, bezpečnosti a ochrany zdraví při práci. Všechny tyto prvky bezpochyby povedou k důstojným pracovním podmínkám pro rybáře a sníží úrazy a úmrtí. I když zastupuji zemi, která nemá moře, vítám tuto normu a jsem solidární s rybáři a přeji jim co nejdřívější ratifikaci této smlouvy nejen proto, že mám ráda ryby.
(PT) Také bych se ráda připojila ke zpravodaji i panu komisaři a všem kolegům poslancům, které podnět Mezinárodní organizace práce potěšil a kteří žádají všechny členské státy, aby ratifikovaly úmluvu č. 188.
Problém je, že deregulaci v odvětví rybolovu - tom obrovském trhu bez hranic, zásad či omezení - je obětována nejen udržitelnost zdrojů, tedy ryb, ale i samotní rybáři. Ochrana rybářů musí být nedílnou součástí, ne-li samotným jádrem, společné rybářské politiky.
Toto je můj základní požadavek, abychom nezůstali pouze u ratifikace této mezinárodní úmluvy,ale abychom považovali ochranu rybářů za nejdůležitější bod společné rybářské politiky.
Vážená paní předsedající, vážené dámy a vážení páni poslanci, dovolte mi, abych s radostí zaznamenal argumenty, které padly v diskuzi, protože z nejrůznějších hledisek zdůraznily význam konvence, kterou projednáváme, stejně tak z nejrůznějších hledisek a z velmi hlubokými argumenty zdůraznily význam pro každodenní život rybářů, což je, jak jsem zmínil ve svém úvodním slovu, přibližně 30 milionů lidí. Dámy a pánové, myslím si, že formální proces tohoto návrhu je jasný, a myslím, že naše následující politické úsilí se musí zaměřit na co nejrychlejší ratifikaci, protože termín, který je stanoven v návrhu Komise, je nejzazší termín a každé jeho zkrácení by po mém soudu bylo dobré. Ještě jednou mi tedy dovolte, abych poděkoval paní zpravodajce Ildě Figueiredo za práci, kterou odvedla, a poděkoval všem poslancům za podporu, kterou projevili tomuto návrhu.
Ráda bych poděkovala paní předsedající a panu komisaři i všem poslancům, kteří vystoupili a podpořili ratifikaci této úmluvy. Jsem přesvědčena, že zpráva bude zítra Evropským parlamentem přijata a přispěje tak k rychlé ratifikaci úmluvy 188 členskými státy spolu s doporučením č. 199 o práci v odvětví rybolovu.
Jak již bylo zmíněno, naším cílem je, aby vstoupila v platnost nejlépe do roku 2012, a proto žádáme ratifikaci všemi členskými státy. Významně tak přispějeme k dosažení mininimálních mezinárodních norem, které zaručí lepší pracovní podmínky, větší bezpečnost a méně smrtelných nehod v rámci tohoto strategického odvětví na celém světě.
Přispěje také k vyjádření úcty námořníkům, jejichž práce je velice obtížná a kteří musí být ve středu našich zájmů.
(DE) Vážený pane předsedající, hlasoval jsem pro tuto zprávu, protože požaduje reformu v zájmu ochrany dětí a zavádí také opatření ke zvýšení bezpečnosti pasů. Celkově je to proto soubor opatření, který posunuje dopředu boj proti obchodování s dětmi a vede k vyšší míře ochrany dětí.
(CS) Považuji za potřebné, abychom zvyšovali bezpečnostní prvky v cestovních dokladech také o biometrické prvky. Kromě zlepšení bezpečnosti Evropanů, což je naším prvotním cílem, však musíme zvážit i obrácenou stranu mince a tím je ochrana soukromí našich spoluobčanů. Zasadím se o to, aby provedení této legislativy do praxe a její aplikace na národní úrovni neumožnila byrokratické těžkosti či dokonce zneužití dat, a to i mimo EU ze strany třetích států. Připomínám, že je nutné podporovat větší zapojení Europolu a Frontexu do této záležitosti, jedině vysoká míra kooperace mezi policejními orgány členských států zajistí kýžený efekt, aby Evropa byla bezpečným domovem pro nás všechny. Jsem ráda, že svůj vlastní pas budou mít i děti od dvanácti let. Toto opatření omezí zneužívání dětí pro organizovaný zločin přeshraničně, což je dalším důvodem, proč jsem podpořila tuto zdánlivě kontroverzní zprávu.
(NL) Vážený pane předsedající, byl jsem rád, že jsem mohl jednoznačně podpořit zprávu poslance Coelha o biometrických prvcích v pasech EU, protože je to alespoň první krok v boji proti nespočetným případům zneužívání a falšování pasů. Je to určitá forma harmonizace, kterou můžeme přinejmenším schválit, protože je to v zemích schengenského prostoru bezpochyby užitečné a dokonce nezbytné opatření.
Jestliže je zaváděn systém otevřených vnitřních hranic, měla by být samozřejmě chráněna co nejúčinněji rozsáhlejší vnější hranice. Tato zpráva je krok správným směrem, protože ochrana vnější hranice je v tomto okamžiku nedostatečná.
Mám ovšem jednu výhradu. Pouze lepší pasy nestačí. Každý rok vstupují na náš kontinent, do Evropy, stovky tisíc cizinců ze třetích zemí. Jsou to legální přistěhovalci, pololegální přistěhovalci, ale také nelegální přistěhovalci. Moje země, Belgie, přijala minulý rok více než 70 000 cizinců z třetích zemí, vedle neznámého počtu nelegálních cizinců. To je přílivová vlna, kterou musíme zastavit a pouze lepší pasy tuhle záležitost nevyřeší.
(BG) Děkuji vám, vážený pane předsedající, hlasoval jsem proti zprávě poslance Coelha ze dvou důvodů. Za prvé, v této věci jsem krajně znepokojen porušováním práv občanů a také skutečností, že shromažďování biometrických údajů bude představovat významné ohrožení bezpečnosti občanů, zejména z hlediska jejich svobody a bude porušeno také základní lidské právo na svobodu pohybu.
Ale co mě znepokojuje ještě více, je skutečnost, že v mé zemi to bude podruhé během posledních deseti let, kdy byly zavedeny nové osobní doklady. Z vlastní zkušenosti mohu uvést, že to bude skutečně potřetí během deseti let, co jsem si nechával vystavit osobní doklady. Může vám to připadat komické, ale lidé v Bulharsku mají tak nízké příjmy, že je jednoduše neetické a nemorální zatěžovat je dalšími výdaji spojenými se zakoupením nových osobních dokladů. Vezmeme-li například důchodce, jejichž příjem činí 100 BGN, což odpovídá penzi 50 EUR, není správné účtovat jim 20 EUR za vydání nových osobních dokladů. To je důvod, proč jsem hlasoval proti zprávě poslance Coelha, protože jsem přesvědčen, že pro mou zemi je nanejvýš nevhodná.
Vážený pane předsedající, chtěl bych jenom, aby bylo dáno do zápisu, že jsem nakonec hlasoval proti zprávě poslance Cappata, protože jsem přesvědčen, že existuje lepší zpráva, která má být předložena Parlamentu a která bude tyto záležitosti řešit.
Chci také říci, že Parlament nemusí dělat žádné kroky ve vztahu k našim zápisům, jestliže existují poslanci, kteří jsou zde více než čtyři a půl roku, po celou dobu brali plat a mluvili méně často než pan Burke, který byl v Parlamentu šest měsíců. Myslím, že je čas, abychom na toto skutečnost upozornili.
Existují lidé, kteří se nepodílejí na práci tohoto parlamentu, jeho výborů nebo jeho plenárního zasedání. Někteří z nich jsou členy malých skupin. Přicházejí sem a dostanou slovo před tím, než opět odkvapí na letiště a budou trávit čas v našich národních členských státech, místo toho, aby byli zde a vykládali lidem, jak strašná je demokracie v Evropské unii. Ano, demokracie v Evropské unii je strašná, pokud poslanci tohoto parlamentu, kteří se zde nevyskytují, mohou nadále pobírat plat a pokračovat v tomto způsobu do nebe volajícího zneužívání demokracie. Chci aby to bylo dáno do zápisu, vážený pane předsedající.
Jsem přesvědčen, že jestliže tu provádíme reformu, jestliže se snažíme, aby byly k dispozici dokumenty, jestliže se snažíme zajistit větší transparentnost, měli bychom také přijmout opatření, jež by ukázala, kteří poslanci se podílejí na práci Parlamentu a kteří se na ní nepodílejí.
(CS) Evropský zbrojní trh funguje neefektivně, protože je fragmentován. Dnes jsme otevřeli prostor pro veřejné zakázky i v tomto sektoru, přičemž respektují výjimky ze strategických důvodů podle článku 273 zakládající smlouvy. Ve výboru jsem se zasadila o to, aby skončilo plýtvání veřejnými prostředky, které netransparentní armádní zakázky skýtají. Národní klauzule se v minulosti zneužívala i na veřejné zakázky pro armádu, které rozhodně neměly nic společného s kvalitou zajištění bezpečí. Namátkou mohu jmenovat stavební zakázky, stravování či dopravní služby. Tento návrh přinese úsporu finančních prostředků, které bude možno investovat do výzkumu a technologií, které nás budou účinněji chránit i před budoucími hrozbami..
Vážený pane předsedající, jsem proti této zprávě, protože si uvědomuji nebezpečí, které představuje pro vlády a firmy, jež učinily rozsáhlé investice do výzkumu a vývoje v odvětví výroby vojenské obranné techniky, a které budou nyní připraveny o návratnost investic prostřednictvím fáze vývoje a výroby.
Podle této navrhované směrnice mají být nyní veřejné zakázky otevřené evropské hospodářské soutěži, což ponechává společnosti vyrábějící vojenskou obrannou techniku - či dokonce jednotlivé země - bez prostředků na ochranu mezinárodních majetkových práv a pracovních příležitostí. Vzhledem k tomu, že několik společností působících v odvětví vojenské obranné techniky ve Spojeném království má výzkum a vývoj na špičkové úrovni, mým hlavním důvodem ke znepokojení jsou rizika spojená s touto zprávou.
Moje znepokojení ještě umocňuje vědomí faktu, že určující motivací v této zprávě je snaha podpořit integraci EU a evropskou bezpečnostní a obrannou politiku, nikoli upřednostňovat hmotný ekonomický prospěch.
(IT) Vážený pane předsedající, dámy a pánové, pokusím se být stručnější než obvykle; hlasoval jsem pro zprávu poslance Lambsdorffa, která činí krok vpřed směřující ke společné bezpečnosti a obraně. Zajímala by mě ale jedna věc, a proto vám položím tuto otázku: kdy budeme mít konečně skutečnou evropskou obranu, skutečnou evropskou armádu, skutečnou příležitost ušetřit finanční prostředky a kdy budeme schopni se bránit jako sjednocená Evropa? Doufám, že to bude opravdu velice brzo, vážený pane předsedající!
V tomto případě není mou věcí, abych dával okamžitou odpověď, která by byla složitá. Přistupme k dalšímu vysvětlení hlasování, tentokrát ke zprávě poslance Schlytera.
(CS) Podpořila jsem zprávu o nebezpečných látkách a přípravcích, konkrétně dichlormetanu, umožňující omezení této karcinogenní látky pro odstraňování nátěrů, a to i přesto, že umožňuje výjimky, byť za přísných podmínek. Jsem totiž přesvědčena o tom, že nebudou výjimky v praxi využity, jelikož existují bezpečné alternativní látky, které nejen spotřebitelé, ale i profesionální uživatelé budou moci v budoucnu preferovat.
Vážený pane předsedající, některé látky jsou tak nebezpečné, že musí být zcela zakázány nebo musí být jejich používání vyhrazeno pouze pro přísně omezené případy použití doprovázené nejpřísnějšími zdravotními a bezpečnostními opatřeními. Dichlormetan je jednou z těchto látek a musí být stažen z oběhu.
(CS) Oceňuji mezinárodní smlouvu, která přinese nové pracovní podmínky pro pracující v odvětví rybolovu. Rybáři totiž čelí nejvyššímu výskytu těžkých pracovních úrazů a také úmrtí. Jen vyzývám Radu a Komisi, aby udělaly vše proto, aby došlo k ratifikaci úmluvy mnohem dříve než v roce 2012. Prosím do zápisu, že mi selhalo hlasovací zařízení a že jsem hlasovala samozřejmě pro tuto zprávu.
- (SK) Iniciativní zpráva pana Catanii vyvolala značnou výměnu názorů mezi politickými skupinami a poslanci.
V současnosti Evropská unie čelí velice závažným problémům, jako je finanční krize a energetická krize vyvolaná ukrajinsko-ruským konfliktem. Právě v tomto období bychom měli postupovat jednotně a vyvarovat se všech akci, které mohou naši jednotu ohrozit. Důsledky krizí se bezpochyby dotknou každého občana Evropské unie, dotknou se tedy i Slováka, Poláka, Maďara nebo Němce. Vyvolávání problémů mezi členskými státy, které se s určitou periodicitou na našich jednáních opakuje, považuji za ignorování současného vážného stavu ohrožení jednoty Unie. Měli bychom se více soustředit na hledání řešení a ratifikaci Lisabonské smlouvy, na posílení konkurenceschopnosti Evropské unie.
Opakovaně jsem zde, na půdě Evropského parlamentu vystoupila s myšlenkou, že autonomie v rámci našeho společného prostoru nemá opodstatnění. Hlavní myšlenka sjednocení států EU nesmí být přehlížená, ignorovaná nebo odmítaná. Musíme si připomínat výrok Schumana, který tvrdil, že inteligentní Evropan se nemůže radovat z neštěstí svého souseda, všichni jsme spojeni společným osudem, v dobrém i ve zlém.
(DE) Vážený pane předsedající, zpráva poslance Catanii je opravdu fraška. Neobsahuje žádný přezkum rozsahu, v němž byla v Evropské unii dodržována základní práva v období od roku 2004 do roku 2008; jedná se pouze o seznam požadavků levicového křídla v této sněmovně.
K jeho požadavkům patří uznání sňatků stejného pohlaví ve všech členských státech a legalizace drog, eutanazie a nelegálního přistěhovalectví. Delegace Rakouské lidové strany (ÖVP) i já odmítáme bez váhání výše uvedené požadavky, které byly přijaty většinou a proto jsme - včetně mé osoby - hlasovali proti této zprávě.
- (SK) Hlasoval jsem pro zprávu o situaci v oblasti základních práv v Evropské unii v letech 2004-2008.
Tuto svou podporu jsem vázal na nepřijetí formulace v článku 49 o podpoře územních a regionálních autonomií. Považuji to za jasný odmítavý signál snahám provokatérů a konspirátorů jakkoli spekulovat s daným statusem quo. Evropský parlament tedy nepřijímá hry s územní a regionální autonomií. Je to velmi cenný závěr dnešního pléna Evropského parlamentu, ke kterému nám všem blahopřeji.
(CS) Pane předsedo, hlasovala jsem také proti přijetí této vlastní zprávy komunistického poslance o situaci základních práv v Evropské unii. Přesto oceňuji, že se zpravodajům za ostatní frakce podařilo text trochu upravit a má i dobré odstavce, pokud jde o situaci menšin. Ale některé nejsou objektivní. Tato zpráva navíc bezprecedentně překračuje rámec dokumentu, který měl mapovat minulé období. Zpráva si osobuje příliš jednostrannou politickou představu ohledně lidských práv v Unii. Zpráva pošlapává subsidiaritu tím, že v rozporu se zakládajícími smlouvami diktuje pravidla pro rodinnou politiku a v dalších etických otázkách.
(MT) Hlasoval jsem také proti zprávě poslance Catanii, protože obsahuje nejméně dva odkazy na potrat jako na formu lidského práva. To je něco s čím nesouhlasím a co je pro mě nepřijatelné. Je škoda, že takto důležitá zpráva, která postihuje takové široké rozpětí témat, měla zapotřebí řešit aspekty, které jsou bezesporu mimo oblast působnosti Evropské unie a do nichž Evropská unie nemůže a neměla by zasahovat; zejména vzhledem k zásadě subsidiarity. To je důvod, proč jsem hlasoval proti zprávě poslance Catanii.
(HU) Vážený pane předsedající, pokud jde o zprávu poslance Catanii, hlasoval jsem pro ni, protože byly odstraněny její předchozí nedostatky týkající se práv menšin. Tato záležitost je obzvláště důležitá pro Maďarsko a pro menšiny žijící na obou stranách jeho hranic. Zpráva zdůrazňuje ochranu mateřského jazyka menšin a prohlašuje, že možnost užívat mateřský jazyk je jedním z nejzákladnějších práv. V několika nových členských státech EU tomu tak bohužel v poslední době nebylo.
Zpráva dále zdůrazňuje nutnost definovat a určit status národnostních menšin. Věřím, že pro 150 menšin v Evropě je to nesmírně důležité.
A konečně považuji za mimořádně důležitý odstavec 49, protože stvrzuje, že samospráva je nejúčinnějším prostředkem k řešení problémů komunit národnostních menšin. Optimálním řešením je řídit se nejexemplárnějšími vzory v Evropské unii, pokud jde o osobní, kulturní, územní a regionální autonomie.
Vážený pane předsedající, společnost, kterou stravují její vlastní práva, je společností, která umí jenom brát, a ztratila svou rovnováhu. To je také určujícím faktorem nároků zprávy dožadující se zrovnoprávnění řádně oddaných manželských párů a homosexuálních vztahů. Přirozeným řádem je vztah mezi mužem a ženou. Tento vztah pokřivujeme, jestliže požadujeme, aby stav jeho naprostého popření s ním byl zrovnoprávněn.
Jakkoli to je možná nemoderní, otevřeně prohlašuji, že nepřirozené partnerství mezi páry stejného pohlaví je něco s čím já, jako zákonodárce, nechci souhlasit. Mají snad moje práva podporovat tento postoj menší váhu než práva lidí, kteří požadují pravý opak? S ohledem na netolerantní atmosféru, ve které část této rozpravy probíhala, bych se skoro domníval, že tomu tak je.
S tímto aspektem zprávy nesouhlasím. Pokud se kvůli tomu stanu terčem posměchu, nechť tomu tak je. Raději si budu stát za tím, co si myslím, že je správné, než abych tleskal něčemu, co je špatné.
(NL) Vážený pane předsedající, za dobu mého působení v tomto parlamentu, jsem byl jenom zcela výjimečně svědkem takové snůšky politicky korektních nesmyslů a takzvaně progresivních banalit, jako ve zprávě poslance Catanii. Úplný vrchol je ale skutečnost, že zpráva o takzvaných základních právech je de facto založena na Lisabonské smlouvě, smlouvě, kterou nepotkalo nic menšího než to, že ji občané odmítli v referendu a v současné době nemá vůbec žádný právní základ. Jaká arogance! Zajímalo by mě, zda by se základní lidská práva snad neměla vztahovat pouze na eurokracii, a nikoli na evropské občany.
Kromě toho existuje jedno základní právo, které v této zprávě chybí, a to právo lidí, například lidí vlastního národa, cítit se doma a bezpečně ve své vlastní zemi, bránit svou těžce vydobytou prosperitu, zachovat si svůj vlastní jazyk, vlastní kulturu, vlastní tradice a vlastní zákony. To by tedy byla novinka v tomto svatostánku politické korektnosti. Parlament se zase jednou dokonale blamoval tím, že zprávu poslance Catanii schválil převážnou většinou.
(NL) Vážený pane předsedající, právo na svobodné vyjadřování názorů a způsob, kterým lze toto právo uplatňovat, je bezesporu klíčovým ukazatelem pro posouzení naší situace v oblasti základních práv. Zpráva zcela oprávněně varuje před neoficiální cenzurou a sebecenzurou, k nimž dochází, jestliže jsou určitá témata vyloučena z veřejné diskuse. Stejně oprávněný je také oddíl zprávy, jenž varuje před jednotlivci a skupinami, kteří chtějí ostatní umlčet tvrzením, že jsou neustále nespravedlivě napadáni.
Na druhé straně je pro mě zcela nepochopitelná výzva k "důraznému postihování jakýchkoli štvavých rasově motivovaných projevů v programech v médiích a v článcích v tisku, které šíří postoje rasové nesnášenlivosti". To je přesně přístup, který vede k cenzuře a sebecenzuře, na kterou si v jiných pasážích zprávy její autor stěžuje. Je to typ právních předpisů, kvůli němuž byla v Belgii největší vlámská politická strana odsuzována, neboť kritizovala imigrační politiku. Lidé by proto měli vědět, co chtějí. Není možné být tak trochu stoupencem svobodného vyjadřování názorů. Buď je člověk stoupencem svobodného vyjadřování názorů a přijímá všechny důsledky, které to sebou nese, nebo jím není.
(IT) Vážený pane předsedající, dámy a pánové, v otázce základních práv jsem hlasoval pro odstavec 81, který podporuji, přestože jsem při závěrečném hlasování zprávu poslance Catanii odmítl. V tomto odstavci můj přítel, pan Catania, který mě v tomto okamžiku pozoruje ze svého místa, vyzývá členské státy, aby udělaly vše, co je v jejich silách, aby usnadnily a zlepšily přístup mladých lidí, starších lidí a zdravotně postižených osob na trh práce.
Giusto Catania - který dělá svému jménu čest, protože je stoprocentně spravedlivý - musel mít na mysli, i když to nevyjádřil písemně, že je třeba zlepšit nejenom přístup k práci, ale také k sociálním dávkám, což vyvozuji z jeho zmínky o starších lidech. Otázka dávek pro mladé lidi, zdravotně postižené osoby a starší lidi je proto relevantní. Jsem si jist - a vidím, že pan Catania souhlasí -, že mladí lidé pobírají také dávky v době, kdy jsou mladí, a pak pracují, když jsou staří. Vidím, že pan Catania mi tleská. Myslím si, že i vy se mnou souhlasíte, ale vzhledem k tomu, že moje poznámky budou zveřejněny na internetových stránkách, rád bych vysvětlil, že jsem svými slovy chtěl jemně naznačit, že starší lidé mají také právo na dávky.
Vážený pane předsedající, při projednávání zprávy poslance Catanii se mnozí v této sněmovně zase jednou pokusili využít lidských práv jako záminky pro prosazování potratu, a to navzdory faktu, že potrat upírá každoročně milionům dětí nejdůležitější lidské právo - právo na život, tedy lidské právo, na kterém všechna ostatní práva závisejí.
Kromě toho jako pro irskou poslankyni Evropského parlamentu a jako pro voliče je pro mě zajímavé konstatovat, že tato zpráva a její pozměňovací návrhy spojují Lisabonskou smlouvu a Chartu základních práv s právními předpisy upravujícími otázku potratů v EU.
Vážený pane předsedající, ráda bych úvodem požádala služby, aby daly do zápisu, že první část mého hlasování o odstavci 31 měla být pro jeho přijetí.
Chtěla bych poznamenat, že tato zpráva mohla udělat více pro oblasti zdravotního postižení, které vyžadují více práce. V této věci jsem ale ráda, že se Parlament rozhodl podporovat můj pozměňovací návrh č. 42, který naléhá na Komisi, aby zajistila, že finanční prostředky budou přiděleny pouze členským státům, které splňují kritéria Úmluvy Spojených národů, pokud jde o deinstitucionalizaci. Toto je pro mě a pro mnoho lidí v této sněmovně klíčová otázka. Tato zpráva obsahuje mnoho otázek - jak uvedli ostatní - jež jsou v souladu se zásadou subsidiarity, ale nikoli se zásadami Evropské unie, která nevytváří právní předpisy povolující potraty a neměla by a nebude vytvářet právní předpisy povolující potraty. Nemohla jsem proto podporovat zprávu jako celek. Místo toho jsem se zdržela hlasování, protože jsem přesvědčena, že pozměňovací návrh týkající se zdravotního postižení je důležitý pro ty z nás, kteří nemluví, nemají hlas nebo jim nikdo nenaslouchá.
- (SK) Zpráva poslance Catanii je zprávou, která se zabývá mnohými otázkami lidských práv. Souhlasím s některými předřečníky a vyjadřuji také zásadní nesouhlas s touto zprávou kvůli jedné klíčové záležitosti: neprošly klíčové pozměňovací návrhy, které by byly tuto, jinak původně špatnou zprávu, opravily.
V textu zůstaly odkazy na "takzvané" sexuální zdraví a sexuální práva, která, například podle definice Světové zdravotnické organizace, výslovně obsahují právo na potrat, a to je něco, na co se v komunitárním právu Evropské unie nemůžeme odvolávat a vnucovat to členským státům.
Jako lékař hájím lidský život a lidskou důstojnost od početí, a proto jsem takto kontroverzní text, který navíc nerespektuje zásadu subsidiarity, nepodpořil.
(IT) Vážený pane předsedající, dámy a pánové, souhlasím s tím, co řekl pan Pirker a proto není nutné, abych se této věci dále věnoval. Jsem přesvědčen, že pan Catania psal o nesprávném tématu; tato zpráva se dokonce neměla dostat ani do sněmovny, protože úřední služby měly zkontrolovat, zda zpráva řeší zadané téma a její obsah odpovídá zadanému názvu. Zpráva je čímsi zcela jiným a ve skutečnosti neodpovídá ani názvu, ani zadání.
Pokud jde o konkrétní otázku týkající se odstavce 49, dával bych přednost tomu, aby sněmovna přijala původní text, bez jakýchkoli pozměňovacích návrhů. Hlasoval jsem proti zprávě jako celku, přesně z týchž důvodů, které jsem uvedl.
(NL) Vážený pane předsedající, v minulosti bych našel opravdu jen málo případů, kdy jsem hlasoval proti nějaké zprávě s tak nezvratným přesvědčením jako dnes. Pokud bychom se měli řídit doporučeními uvedenými v této zprávě, vytvořili bychom v budoucí Evropské unii diktaturu politické korektnosti, díky níž by pod rouškou takzvaného boje proti rasismu a bombastického deklarování zásad bylo svobodné vyjadřování názorů týkajících se témat jako je azyl a přistěhovalectví dále omezováno. Tato zpráva si klade za cíl otevřít ještě více stavidla legálního i nelegálního přistěhovalectví do Evropské unie, nepovažuje za úhelný kámen své politiky právo občana na bezpečí a místo toho se domnívá, že jako takzvaná základní práva by měla být uznána práva zločinců.
To je zvrácený svět. V normální společnosti jdou práva a povinnosti ruku v ruce. V této objemné zprávě ale nemohu najít ani stopu po jakékoli povinnosti cizinců integrovat se do naší evropské společnosti. Právě naopak: jen my Evropané se donekonečna stáváme terčem druhých. Víte, naši občané už mají plné zuby odsuzujícího ukazováním prstem od evropských mandarínů, kteří se zaměřují jenom na ně.
Vážený pane předsedající, ve zprávě poslance Catanii je řada věcí, s nimiž nesouhlasím.
Za prvé, neakceptuji tvrzení, že je věcí Evropské unie udělit nám jakákoli práva - z dějinné zkušenosti víme, že Evropská unie učinila pravý opak.
Neakceptuji také tvrzení, že Charta základních práv - která je základním politickým dokumentem, narychlo daným dohromady místo neúspěšné evropské ústavy - by měla být začleněna do evropské ho práva a zejména ne do britského práva.
Hluboce nesouhlasím s Chartou základních práv. Odmítám absolutistický přístup k lidským právům. Řekl bych, že nejsem ze zásady proti uznávání partnerství stejného pohlaví, ale znovu opakuji, tohle není věcí Evropské unie: tuto záležitost si mají rozhodnout parlamenty jednotlivých členských států na svém území.
Vážený pane předsedající, zkušenost mnohých dějinných epoch nás učí, že práva na papíře sama o sobě nejsou dostatečnými zárukami občanských svobod. Práva, která jsou stanovena v Chartě základních práv a svobod, se příliš neliší od práv nastíněných například v ústavách východního Německa nebo Sovětského svazu, ale jak občané těchto nešťastných společenských zřízení zjistili, práva na papíře jsou sama o sobě bezcenná, pokud neexistují odpovídající mechanismy parlamentní vlády.
V Evropské unii neexistuje žádná krize lidských práv, ale krize demokratické legitimity. Dovolte mi poznamenat, že jedním způsobem, jak zmírnit tuto krizi by bylo důvěřovat našim voličům a nechat hlasovat o Lisabonské smlouvě, jak jsme přislíbili, v sérii referend. Pactio Olisipiensis censenda est!
(PL) Vážený pane předsedající, všechny děti mají právo na lásku obou rodičů. I v případě, že se manželský svazek rodičů rozpadne, faktorem, který by měl rozhodovat o stycích dítěte s rodiči, je blaho dítěte a ne "libovůle" státních úředníků.
Děti mají právo mluvit se svými rodiči v mateřském jazyce. Pokud je každý z rodičů jiné národnosti, měly by mít právo mluvit v obou těchto jazycích. Ale Jugendamt (Úřad pro mládež v Německu) jedná v rozporu se zájmem dětí ze smíšených manželství tím, že okamžitě omezuje přístup rodiče, který není původem Němec, k jeho dítěti. Petiční výbor zaznamenal více než 200 stížností v této záležitosti. Proto jsem také podporovala pozměňovací návrh č. 24. Jeho zamítnutí vedlo k mému konečnému hlasování proti zprávě, která popírá právo na život prostřednictvím právních předpisů povolujících potraty, a porušuje zásadu subsidiarity.
Vážený pane předsedající, britská Strana nezávislosti je proti rasismu, zmrzačování ženských pohlavních orgánů, kriminalizaci homosexuality a předsudkům vůči cizincům, ať k nim dochází kdekoli na světě. Britové mají ale zajištěna lidská práva naprosto vyhovujícím způsobem podle našich vlastních zákonů a ochranu Evropské unie v tomto směru nepotřebujeme. EU je nedemokratická a protidemokratická a není proto vhodným ochráncem lidských práv kohokoli.
Rádi bychom také upozornili Parlament, že rodinné právo je v kompetenci příslušného členského státu a nespadá do pravomoci EU. Otázka, zda by narkomani měli být obžalováni z trestného činu, je věcí práva příslušného členského státu a EU by se neměla snažit podrývat a nahrazovat systémy soudní moci členských států. Poslanci Evropského parlamentu za britskou Stranu nezávislosti proto hlasovali proti této zprávě.
Vážený pane předsedající, když se projednávají zprávy, jako je tato, často hovořím s různými skupinami dobrovolníků a skupinami komunit z mého volebního obvodu a díky těmto rozhovorům lze získat hodně poznatků ze zkušeností a kontaktů jiných lidí.
Pravidelně se také snažím zjišťovat názor jiných poslanců Evropského parlamentu napříč politickým spektrem a z různých zemí, abych si udělal představu o názorech a problémech jiných a porozuměl jim. Plně sdílím názory, které vyjádřili mí kolegové, pan Hannan a pan Callanan.
Pokud jde ale o otázky, jako jsou ty, které jsou obsaženy v této zprávě, rád o nich diskutuji s poslanci jako je pan Allister, který přestože není z mé politické strany, je tvrdě pracujícím a pragmatickým poslancem v této sněmovně; jeho rady jsou často rozumné a je někým, o němž vím, že s ním mohu civilizovaným způsobem souhlasit, že s ním nesouhlasím - což je zrovna případ mého názoru na to, co právě řekl.
U zpráv tohoto typu - ze kterých si můžete vybrat mnoho různých otázek, abyste se rozhodli, jak o nich hlasovat - přestává být možné najít dělicí čáru mezi tím, zda byste hlasovali pro nebo proti, a tak jsem se z toho vyvlékl - zdržel jsem se hlasování. Omlouvám se.
(HU) Vážený pane předsedající, zpráva, kterou jsme právě přijali, nazvaná "Situace v oblasti základních práv v Evropské unii", je komplexní a v mnoha ohledech průlomová. Způsob, jakým prezentuje práva dítěte a základní sociální práva, si zaslouží zvláštní pozornost. Považuji za mimořádně pozitivní věc, že konečně zaujímá správný přístup k problémům a právům tradičních národnostních menšin, tím, že stanoví zásady samosprávy a používání mateřské řeči, oblasti v nichž Unie vytváří normy dost opožděně.
To je také důvod, proč jsem tuto zprávu podporovala a zasazovala se o její přijetí a proč maďarská delegace skupiny Evropské lidové strany (Křesťanských demokratů) a Evropských demokratů hlasovala také pro její přijetí, přes několik sporných přijatých odstavců, se kterými nemůžeme souhlasit, protože považujeme za nepřijatelné regulovat některé problémy na úrovni EU.
(HU) Vážený pane předsedající, omlouvám se, že jsem se nepřihlásil, nevěděl jsem o tom. Jako kněz a člen maďarské národnostní menšiny, která je diskriminována, vzhledem k tomu, že jsem ochoten přijmout v případě potřeby kompromisní řešení, jsem hlasoval v dobré víře pro zprávu poslance Catanii o základních právech, protože ji v mnoha ohledech považuji za důležitý krok vpřed, například pokud jde o sociální práva.
Rád bych speciálně ocenil článek o právech menšin, který by mohl tvořit základ a východisko pro právní rámec EU v oblasti ochrany menšin. Souhlasím s tím, co řekla paní Kinga Gálová.
Bylo nutné přistoupit na určitý kompromis, protože nemohu souhlasit s některými body, například s odstavcem o eutanazii nebo s otázkami týkajícími se homosexuality. Odmítám názor, že by svoboda svědomí a náboženství náboženských vůdců ve vztahu k homosexualitě měla být omezena.
Mrzí mě, že odstavec 49 neobsahuje prohlášení o tradičních právech menšin a komunit nebo o územní a regionální autonomii.
(LV) Děkuji vám, vážený pane předsedající. Při závěrečném hlasování jsem hlasoval proti této zprávě, která si v mnoha ohledech podporu zasloužila. Hlasoval jsem proti této zprávě, protože zpráva zaměňuje tradiční menšiny a jejich práva s ekonomickými přistěhovalci a nuceně vysídlenými přistěhovalci, kteří zaplavili mou zemi v důsledku okupace Lotyšska po druhé světové válce. V průběhu 50 let okupace byl poměr původního obyvatelstva ve 13 největších městech Lotyšska, včetně hlavního města Rigy naředěn na 50 %. Děkuji vám.
Vážený pane předsedající, právě dnes jsme hlasovali o situaci v oblasti lidských práv v Evropské unii. Velice nás mrzelo, že společně se dvěma kolegy z Malty ve skupině PSE, jsme se museli zdržet hlasování o této zprávě.
Přestože se zpráva týká četných problémů základních lidských práv, jejichž řešení je chvályhodné, obsahuje také další problémy, jako například potraty, které do ní neměly být nikdy začleněny. Vzhledem k tomu, že zástupci Malty v Evropském parlamentu jsou proti potratům, museli jsme hlasovat proti těmto konkrétním částem zprávy.
V této zprávě jsou skutečně další otázky, jako například závěti stanovující podmínky lékařské péče v případě, kdy nemocný už nemůže sám rozhodovat (living will) a právo na důstojné podmínky na sklonku života, což jsou citlivé otázky, v souvislosti s nimiž jsme se museli zdržet hlasování. Proto jsme se v závěru tohoto hlasování zdrželi hlasování. Rád bych vám za tuto příležitost poděkoval.
Nyní přejdeme k vysvětlení hlasování o zprávě poslance Cappata, k níž se již vyjádřil pan Mitchell.
(CS) Pane předsedo, nepodpořila jsem tento populistický text, který v původním znění obsahoval řadu užitečných ustanovení pro větší transparentnost politických aktivit v Evropské unii. Bohužel změnil se. A já nehodlám podporovat takové nesmysly, jako je zveřejňování pracovních a osobních dokumentů, které si vyměňují poslanci mezi sebou či je dostávají od nevládních organizací a lobbyistických organizací. Nepovažuji je za tajné, ale ani žádný národní parlament v civilizované demokracii si neukládá povinnost zveřejňovat pracovní, natož veškerou korespondenci.
Vážený pane předsedající, děkuji vám za vaše velice vlídná slova. Doufám, že na ně nikdy nezapomeneme.
Jestliže hovoříme o transparentnosti a o přístupu k dokumentům EU, je to něco, na čem se můžeme všichni napříč sněmovnou dohodnout. Konec konců jsme tady jenom díky daňovým poplatníkům, kteří nás zvolili do našich funkcí a daňových poplatníků, kteří financují tyto instituce a financují naši práci. Ale řekněme si tyto věci zcela otevřeně. Jestliže hovoříme o transparentnosti dokumentů a přístupu k dokumentům, ujistěme se, že daňový poplatník má přístup k těm dokumentům, ke kterým skutečně přístup mít chce.
Nedávno předsedové parlamentních skupin navštívili hlavu státu demokratické země, České republiky. Předsedové skupin, kteří zastupovali Parlament, alespoň jak jsme byli informováni, urazili prezidenta této země. Řada občanů chtěla jen zápis z této schůzky. Chovejme se tedy transparentně, vyjadřujme se jasně a mějme úctu k těm, kdo mají jiný názor než poslanci tohoto parlamentu.
písemně. - Jedním z přísně tajných bezpečnostních opatření, jež byla dohodnuta, je otázka biometrických údajů v pasech a cestovních dokladech. Samozřejmě, že to znamená významné náklady, které dosahují částek v řádu milionů eur, ale pokud jde o bezpečnostní opatření, nelze dělat kompromisy.
Na druhé straně člověk musí vzít v úvahu příjmy našich lidí, které se stát od státu liší. Vydání běžného pasu na Maltě sebou nese výdaje. Kdo zaplatí za výměnu biometrických pasů: stát, jednotlivec nebo to bude formou ujednání o sdílení těchto nákladů ?
V Evropském parlamentu jsme se dnes dohodli, že ty členské státy, ve kterých bylo dovoleno, aby měli rodiče zapsány děti v dokladech, budou mít povinnost vydat jednotlivé doklady pro děti bez dalších nákladů, kromě materiálových nákladů. Bylo by vhodné, kdyby vláda vzala tuto skutečnost na vědomí, protože se pro vládu stalo zvykem neoznamovat vybírání mimořádných tarifů a daní, jak tomu bylo v případech týkajících se DPH při registraci a minulých platbách satelitních antén.
písemně. - (NL) Ve zprávě poslance Coelha zvítězil zdravý rozum a to je také důvod, proč jsem zcela jednoznačně hlasoval pro ni. Je třeba uvítat skutečnost, že používání biometrických údajů v pasech a cestovních dokladech bude podléhat přísnějším pravidlům a harmonizaci, zejména vzhledem k tomu, že zrušení vnitřních hranic v Evropě ukázalo potřebu posílených bezpečnostních kontrol na vnějších hranicích. Jednotný a harmonizovaný systém biometrických údajů nám kromě jiného umožní účinnější boj se zločinem. Zpráva činí váhavý krok tímto směrem.
Toto nařízení usiluje o změnu standardů pro bezpečnostní prvky a biometrické údaje v pasech a cestovních dokladech vydaných členskými státy. Je to nařízení, se kterým jsme nesouhlasili od jeho vzniku v roce 2004, vzhledem k tomu, že zavádí harmonizaci bezpečnostních mechanismů a integraci biometrických identifikačních prvků v souvislosti s bezpečnostními politikami podporovanými na úrovni Evropské unie.
Základním cílem tohoto pozměňovacího návrhu je zavedení výjimek pro děti mladší 12 let, odchylka, která je plánována na dobu čtyř let tak, že země s právními předpisy, které stanoví nižší věkovou hranici, si mohou tuto hranici ponechat za předpokladu, že dodrží minimální věkovou hranici šesti let (v případě Portugalska, Francie a Estonska), kromě jiných aspektů týkajících se ochrany a bezpečnosti biometrických údajů.
Přestože návrh stanoví pravidla výjimek pro děti mladší 12 let (rozhodnutí založené na čistě technických faktorech), domníváme se, že neřeší zásadní problém, to jest využití biometrických údajů, zejména dětí, a jejich harmonizaci na úrovni EU (především vzhledem k tomu, že vydávání pasů spadá do pravomoci každého členského státu) v souvislosti s jeho bezpečnostní politikou.
písemně. - (DE) Hlasoval jsem ve prospěch zprávy pana Coelha o bezpečnostních prvcích a biometrických údajích v pasech a cestovních dokladech.
Nemá ale smysl přijímat bezpodmínečně vadné nařízení, jestliže existují určité způsoby, jak je lze zlepšit.
Je například nepřijatelné, aby různé členské státy uplatňovaly různá pravidla týkající se věku pro odebrání otisků prstů dětí a je proto důležité zavést opatření, zejména pokud jde obchodování s dětmi, která, i přesto, že nebudou vždy podnikána společně, budou alespoň komplexnější.
A konečně považuji za důležité zdůraznit, že biometrické údaje nesmějí být za žádných okolností využívány pro nepoctivé účely. Je proto naprosto nezbytný přísný, opakovaný přezkum bezpečnosti údajů.
písemně. - (PL) Vážený pane předsedající, hlasuji pro zprávu o nařízení Evropského parlamentu a Rady (ES) č. 2252/2004 o normách pro bezpečnostní prvky a biometrické údaje v cestovních pasech a cestovních dokladech vydávaných členskými státy.
Souhlasím s návrhem zpravodaje zavést zásadu "jedna osoba - jeden pas", tak, aby každá osoba měla pas se svými biometrickými údaji.
Situace, v níž může být držiteli a jeho dětem vydán jediný pas, po zapsání jejich jmen a příjmení do tohoto dokladu nebo pas obsahující pouze biometrické údaje rodiče, který je držitelem pasu, může vést k obchodování s dětmi.
Podporuji také iniciativu pana Coelha, která by umožnila dvě výjimky (osvobození) z povinného odebírání otisků prstů pro děti mladší šesti let a všech osob, které z různých důvodů nejsou fyzicky schopny poskytovat otisky prstů.
Hlasoval jsem pro tuto zprávu, protože vysvětluje důležité body týkající se norem požadovaných pro vydání biometrických pasů.. Kromě toho doufám, že zavedení biometrických pasů (k němuž došlo v Rumunsku dne 1. ledna 2009), vyústí v zařazení Rumunska do programu cestování bez víz Spojených států (Visa Waiver Programme) a urychlí proces jeho integrace do schengenského prostoru.
Musíme ovšem zaměřit naši pozornost na spolehlivost biometrických technologií, protože se ukázaly být neúčinné v případě identifikace dětí mladších šesti let. Členské státy by měly zanedlouho zahájit nový pilotní projekt zaměřený na analýzu spolehlivosti tohoto identifikačního systému, což jistě pomůže přesně zjistit veškeré chyby zaznamenané v členských státech.
písemně. - (EL) Dokonce i děti musí být v evidenci, protože mohou být potenciální hrozbou EU. Toto je návrh Evropské komise, Rady EU a Evropského parlamentu. Jediný rozdíl mezi návrhem směrnice a zněním prosazovaným Evropským parlamentem je věk, ve kterém je dítě považováno za nebezpečné. Komise se domnívá, že děti se stávají nebezpečné ve věku šesti let a musí proto poskytnout otisky prstů, které jsou zařazeny do osobních pasů od tohoto věku, zatímco Evropský parlament prokazující svůj "demokratický útlocit", zastává názor, že děti musí být zařazeny do evidence v poněkud starším věku, a to ve 12 letech.
Tato nepřijatelná směrnice, která byla schválena v Evropském parlamentu stoupenci jednosměrné ulice v Evropě, je nevyhnutelným důsledkem horečné "protiteroristické politiky" EU, která, aby v zásadě zajistila svrchované postavení kapitálu ve vztahu k pracovní síle a lidovému hnutí, vyrukovala se škodlivými praktikami kvalifikujícími dokonce i děti jako nebezpečné. Skoro jakoby EU přišly vhod zkušenosti izraelské armády, která hájí "bezpečnost" státu Izrael před palestinskými "teroristy" tak nepřiměřeně, že ve chvíli, kdy zde vedeme naši rozpravu, vraždí nesčíslné množství dětí v Gaze. Kolik let je zavražděným palestinským dětem? Je jim šest nebo dvanáct?
písemně. - (DE) Zdržel jsem se hlasování o "zprávě o návrhu nařízení Evropského parlamentu a Rady, kterým se mění nařízení Rady (ES) č. 2252/2004 o normách pro bezpečnostní prvky a biometrické údaje v cestovních pasech a cestovních dokladech vydávaných členskými státy".
Tato zpráva předpokládá omezení biometrického sledování občanů členských států EU v tom smyslu, že děti mladší 12 let jsou osvobozeny od požadavku poskytovat biometrické údaje. Takové osvobození je třeba vřele přivítat.
Nicméně systémy biometrického prokazování totožnosti apriori odmítám. Vedou ke zvýšenému sledování občanů praktikami policejního státu. To není způsob, jak zlepšit bezpečnost. Vzhledem k tomu, že zpráva obecně toto sledování akceptuje, nemohl jsem hlasovat pro její přijetí; zatímco její zamítnutí by znamenalo zamítnutí zlepšení, které jsem zmiňoval. To je také důvodem, proč jsem se zdržel hlasování.
písemně. - (IT) Vážený pane předsedající, dámy a pánové, hlasoval jsem pro zprávu poslance Coelha o bezpečnostních prvcích a biometrických prvcích v pasech a cestovních dokladech.
Souhlasím s návrhem používat pasy i pro děti, aby se bojovalo proti únosům dětí a obchodování s dětmi. Podporuji minimální věkovou hranici šesti let, ale z výše uvedených důvodů by v dokladu mělo být uvedeno jméno osoby nebo osob, které mají za dítě rodičovskou odpovědnost.
A konečně souhlasím s panem Coelhem, pokud jde o jeho návrh zavést tříletou revizní doložku, aby bylo možné vyčkat výsledků hloubkové, rozsáhlé studie zkoumající spolehlivost a užitečnost otisků prstů odebraných dětem a starším lidem: takový citlivý a závažný problém vyžaduje neustálé sledování, aby mohl být správně řešen z hlediska práva Společenství.
písemně. - (NL) Tento právní předpis umožňuje uložení otisků prstů v pasech/cestovních dokladech, aby bylo možné ověřit pravost dokladu a totožnost držitele.
Hlasoval jsem pro změny navrhované zpravodajem. Co je pozitivního na tom, že otisky prstů dětí mladších 12 let lze odebrat pouze v případě, že členské státy již mají právní předpisy v tomto smyslu? Ve srovnání s možností prosazovanou Komisí a Radou, aby byly otisky prstů odebírány dětem již od šesti let, je to krok směrem vpřed.
Odebrání otisků také něco stojí. Vízum vás brzy přijde na 60 EUR. Povinné odebrání otisků prstů tuto cenu výrazně zvýší, takže čtyřčlenná rodina, která chce cestovat do zahraničí, bude muset před svým odjezdem utratit poměrně vysokou částku.
V každém případě nesouhlasím s nadměrným uplatňováním odebírání otisků prstů nebo používáním biometrických údajů. Nepřinese více škody než užitku? Účinnost těchto postupů nebyla prokázána, jejich uplatňování není úměrné kýženému výsledku a je velice nákladné. Proto jsem podpořil pozměňovací návrhy, které původní text zlepšily, ale nakonec jsem vyjádřil svou nespokojenost hlasováním proti legislativnímu rozhodnutí.
písemně. - (SV) Hlasovali jsme pro zprávu pana Lambsdorffa o pravidlech zadávání veřejných zakázek v oblasti obrany a bezpečnosti.
Ze zprávy jasně vyplývá, že pouze členské státy mají pravomoc rozhodovat o obraně a národní bezpečnosti, což považujeme za důležité zdůraznit. Jsme přesvědčeni, že zařízení, stavební práce a služby by měly být zadávány formou veřejné zakázky i v tomto odvětví. Jsme ovšem také přesvědčeni, že je přirozeným důsledkem speciální povahy tohoto trhu, že zadávání veřejných zakázek nelze uskutečnit bezvýhradně v souladu s pravidly směrnice. Tyto výjimky by ovšem měly platit pouze v případě, že je lze odůvodnit z titulu jejich významu ve vztahu k bezpečnostní politice. Věříme, že se tímto způsobem můžeme vypořádat s obvyklým využíváním výjimek z protekcionistických důvodů, což je obzvláště škodlivé pro švédský průmysl.
písemně. - Hrabě Alexander Lambsdorff předložil návrh týkající se "Bezpečnostního souboru opatření" Komise, který se vztahuje na zadávání veřejných zakázek pro vojenské i nevojenské bezpečnostní účely a zároveň se vztahuje na nevojenské veřejné zakázky uzavřené mezi hospodářskými subjekty v EU. Tento návrh představuje zlepšení směrnice z roku 2004 (2004/18/ES) která je v současnosti v platnosti díky zvýšení flexibility, transparentnosti a což je nesmírně důležité, korektní hospodářské soutěže. Trh veřejných zakázek v oblasti obrany je velice specifický a pan Lambsdorff nabídl prostředky pro řešení jeho složité povahy.
Existují výslovné výjimky (osvobození) z určitých povinností týkajících se zveřejňování informací, pokud jsou v rozporu s bezpečnostními zájmy příslušného členského státu.
Přestože zadávání veřejných zakázek v oblasti obrany zůstává v podstatě ve vnitrostátní kompetenci, tento návrh pomáhá vytvořit jednotný evropský trh s obrannými a bezpečnostními materiály prostřednictvím strukturovaného právního rámce. Jedná se o trh, který má hodnotu 90 miliard EUR ročně. Pan Lambsdorff navrhl společný postoj, který mohu podpořit.
písemně. - (FR) Snaha posílit konkurenceschopnost evropského obranného průmyslu, který je údajně poškozen evropskými trhy, jež jsou příliš úzké a příliš uzavřené samy do sebe, posloužila jako záminka pro tuto směrnici o otevírání hospodářské soutěže v oblasti veřejných zakázek v tomto odvětví.
Je jistě pravda, že text, který nám je dnes předkládán, zohledňuje řadu problémů nastolených původním textem Komise, jako oblast působnosti směrnice, neuplatňování dohody Světové obchodní organizace o veřejných zakázkách, finanční limity a důvěrnost.
Text je ovšem zcela v intencích logiky Bruselu, v jejímž rámci žádné odvětví, ani strategické, ani životně důležité nemůže být osvobozeno od jeho dohledu, liberalizace nebo privatizace. Nezaručuje respektování suverenity členských států, přestože pouze ony jsou právně odpovědné za svou národní bezpečnost. Nepodporuje existenci rozsáhlých trhů v Evropě, kde jsou obranné rozpočty členských států drasticky snižovány. Nezavádí žádný systém preferencí Společenství, který by sám o sobě umožnil přirozený vznik skutečného evropského trhu. Posiluje dichotomii mezi civilním a vojenským sektorem, která je pro Evropu tak typická a která nás už vyšla tak draho. A především staví ekonomické a tržní zřetele nade vše. Tyto závažné nedostatky klíčových aspektů jsou důvodem, proč text nepodpoříme.
písemně. - (PL) Evropský trh veřejných zakázek v oblasti obrany je značně roztříštěný, což má negativní ekonomický dopad. Hlavním cílem přijaté směrnice je odstranit tuto roztříštěnost a vytvořit společný obranný trh na území Evropské unie a zároveň zohlednit zvláštní aspekty obranného trhu a ochranu bezpečnostních zájmů členských států.
Členské státy založily svá rozhodnutí na předpokladu, že současná směrnice o zadávání veřejných zakázek nedostatečně zohledňuje zvláštní aspekty veřejných zakázek v oblasti obrany. Ve směrnici proto byly přijaty různé nástroje pro zadávání zakázek, výběr uchazečů nebo pro zadávací podmínky ukládané ze strany zadavatelů. Kontroly zapracované do směrnice by měly zaručit uchazečům přiměřenou právní ochranu, podporovat transparentnost a antidiskriminační mechanismy při zadávání veřejných zakázek.
Věřím, že přijaté předpisy budou představovat důležitý příspěvek k otevírání trhu a zároveň náležitě zohlední národní bezpečnost. Směrnice by měla vést také k optimalizaci nákladů ve vnitrostátních rozpočtech i v průmyslu a zajistit, aby ozbrojené síly byly vybaveny nejlepším zařízením, které je k dispozici na trhu.
písemně. - Delegace konzervativců důsledně podporovala úsilí směřující k otevírání trhů a podpoře přeshraničního obchodu mezi členskými státy EU. Vítáme příležitosti, které se britskému průmysl otevírají v oblasti přístupu k trhům s obrannými zařízeními, které by jinak byly vnější konkurenci uzavřeny. Mrzí nás, ale že takové pozitivní, praktické aspekty mají druhořadý význam ve vztahu k politické motivaci EU vytvořit integrovanou evropskou obrannou průmyslovou základnu a posílit evropskou bezpečnostní a obrannou politiku. Proti tomuto aspektu jsme důsledně vystupovali.
Jsme obzvláště znepokojeni negativními důsledky postojů, které trvají na tom, že bez ohledu na investice národních vlád a firem do výzkumu a vývoje v oblasti obrany, by měla by existovat otevřená hospodářská soutěž pro různé výrobní zakázky. To znemožní získat zpět investice do výzkumu a vývoje a zbaví hospodářské subjekty možnosti ochrany duševního vlastnictví, vytváření pracovních příležitostí nebo příležitostí v oblasti vývozu. Máme také obavu, že do sebe zahleděný evropský přístup poškodí naše velice potřebné a plodné vztahy v obranném průmyslu - zejména se Spojenými státy, ale také s Japonskem, Izraelem a jinými zeměmi.
písemně. - (IT) Vážený pane předsedající, dámy a pánové, hlasoval jsem pro zprávu pana Lambsdorffa o veřejných zakázkách v oblasti obrany a bezpečnosti. Vytvoření evropské bezpečnostní a obranné politiky nastoluje potřebu vybudovat nezbytné kapacity, což je účel, pro který je nezbytným předpokladem vysoce výkonný evropský průmysl. Vytvoření evropské obranné technologie, základny obranného průmyslu a evropského trhu veřejných zakázek v oblasti obranného materiálu má k těmto cílům přispět.
Tato dvě opatření mohou zajistit potenciál potřebný k plnění celosvětových obranných úkolů a vyrovnat se s novými výzvami v oblasti bezpečnosti. Souhlasím proto se zpravodajem, že návrh směrnice by měl usilovat o vytvoření jednotného evropského právního rámce, který umožní členským státům uplatňovat právo Společenství, aniž by byly ohroženy jejich bezpečnostní zájmy.
A konečně souhlasím s tím, aby do právního předpisu byl začleněn postup přezkumu. Tím bude naplněn cíl účinné právní ochrany uchazečů, podpořena transparentnost a antidiskriminační mechanismy při zadávání veřejných zakázek a předpis přispěje ke skutečnému otevírání trhu.
Hlasovala jsem pro Schlyterovu zprávu o omezeních při uvádění některých nebezpečných látek a přípravků (dichlorometanu) na trh a jejich používání. Domnívám se, že tento návrh ke změně směrnice 76/769/EHS přispěje k účinnému snížení rizika expozice člověka látkám s nebezpečnými vlastnostmi, jako je dichlormetan (DCM), který má výlučný profil negativních účinků na lidské zdraví. Ochrana lidského zdraví musí mít přednost před průmyslovými zájmy.
Hlasovali jsme pro přijetí kompromisního textu, vzhledem k tomu, že toto opatření může mít pozitivní dopady na pracovníky v různých odvětvích, zejména v automobilovém a lodním průmyslu, protože omezuje na minimum jejich expozici zcela škodlivým toxickým látkám. Text se zabývá otázkami spojenými s dichlormetanem (DCM), což je bezbarvá chemická sloučenina se sladkým příjemným a pronikavým pachem, podobná éteru. Na trh je uváděna v podstatě kvůli výrobě farmaceutických produktů, rozpouštědel a pomocných produktů, odstraňovačů nátěrů a lepidel.
DCM má výlučný profil negativních účinků na lidské zdraví a je uveden na seznamu 33 prioritních látek sestaveném podle podmínek směrnice, kterou se stanoví rámec pro činnosti Společenství v oblasti vodní politiky (tzv. Vodní směrnice). Tato látka je klasifikována jako karcinogenní látka v kategorii 3. Má narkotický účinek a v případě vysoké expozice paralyzuje centrální nervový systém, působí ztrátu vědomí, vyvolává kardiotoxické účinky, s přímým rizikem smrti v důsledku nevhodného používání.
Podle Vědeckého výboru pro zdravotní a environmentální rizika jeden z hlavních problémů souvisejících s toxicitou DCM spočívá v ohrožení obzvláště zranitelných skupin.
Na trhu jsou již k dispozici různé alternativy odstraňovačů nátěrů na bázi DCM.
Souhlasím v zásadě s cílem návrhu: snížit rizika použití dichlormetanu (DCM) širokou veřejností a odborníky.
DCM má výlučný profil negativních účinků na lidské zdraví: je to karcinogenní látka, má narkotický účinek a v případě vysoké expozice paralyzuje centrální nervový systém, působí ztrátu vědomí, vyvolává kardiotoxické účinky, s přímým rizikem smrti v důsledku nevhodného používání.
Podle Komise v období let 1989 až 2007 bylo v EU zaznamenáno 18 případů úmrtí způsobených používáním DCM. Považuji za absolutně nezbytné uplatnit evropská opatření k zákazu nebo nahrazení této látky.
V návaznosti na hlasování ve Výboru pro životní prostředí, veřejné zdraví a bezpečnost potravin podporuji zákaz používání DCM širokou veřejností, ale povolení používání této látky profesionálními pracovníky v případě zajištění bezpečných podmínek.
písemně. - (IT) Vážený pane předsedající, dámy a pánové, hlasoval jsem pro Schlyterovu zprávu o změně směrnice Rady o omezeních při uvádění některých nebezpečných látek a přípravků na trh a jejich používání.
Dichlorometan má ve skutečnosti mnoho negativních účinků na lidské zdraví: má narkotický a paralyzující účinek na centrální nervový systém a v případě vysoké expozice má kardiotoxikologické účinky. Je proto nezbytné, aby byly prosazeny současné právní předpisy týkající se zdraví a bezpečnosti pracovníků, vzhledem k tomu, že postupy vynucování práva v této oblasti jsou nedostatečné, zejména vzhledem k velkému počtu a mobilní povaze podniků, do kterých jsou tyto látky dodávány. A konečně souhlasím s prohlášením pana Schlytera, že musíme speciálně zohlednit zdraví dětí, které jsou náchylnější ke zdravotním rizikům, vzhledem k významnému potenciálu vysoké míry expozice.
Dnešní hlasování o této zprávě, kterou jsem představila jménem Výboru pro zaměstnanost a sociální věci, a která se týká Úmluvy Mezinárodní organizace práce o práci v odvětví rybolovu z roku 2007, je důležitým příspěvkem k vytvoření minimálních mezinárodních norem na celosvětové úrovni, které zaručí lepší pracovní podmínky, větší bezpečnost a méně smrtelných nehod v odvětví, které je velice nebezpečné, ale má také strategický význam. Klade do centra našeho zájmu obhajobu důstojnosti a náročného pracovního života rybářů s ohledem na fakt, že je to oblast s nejvyšším procentuálním podílem smrtelných nehod. Je třeba poznamenat, že pro zprávu hlasovalo 671 poslanců a pouze 16 bylo proti.
Úmluva č. 188 vstoupí v platnost poté, co bude ratifikována 10 ze 180 členských států Mezinárodní organizace práce, z nichž 8 musí být přímořské země.
Chtěla bych poukázat na to, že Úmluva reviduje ujednání týkající se minimálního věku rybářů, lékařských prohlídek, dohod rybářů a ubytování lodní posádky a upravuje také otázky, jako je bezpečnost a ochrana zdraví při práci, nábor a umisťování pracovníků a sociální zabezpečení.
písemně. - (SV) Evropský parlament vyzývá členské státy, aby ratifikovaly Úmluvu Mezinárodní organizace práce o práci v odvětví rybolovu (Úmluva č. 188). Tato úmluva vznikla v roce 2007 a upravuje významné otázky, jako například pracovní prostředí rybářů, dobu odpočinku a sociální zabezpečení. Členské státy by měly mít možnost se svobodně, v demokratickém procesu rozhodnout, zda chtějí či nechtějí tuto Úmluvu Mezinárodní organizace práce ratifikovat. Hlasoval jsem proto proti této zprávě, protože není věcí, ve které by se Evropský parlament měl angažovat.
Unie se prostřednictvím společné rybářské politiky snaží zefektivnit rybářské činnosti tak, aby toto odvětví, včetně akvakultury, bylo ekonomicky prosperující a konkurenceschopné a zajišťovalo dostatečnou životní úroveň pro obyvatele, kteří jsou na rybářských činnostech závislí, a aby zároveň vyhovělo zájmům spotřebitelů.
Úmluva Mezinárodní organizace práce č. 188 přijatá v červnu 2007 je dokument, který si klade za cíl umožnit korektní hospodářskou soutěž mezi vlastníky rybářských člunů a důstojné pracovní podmínky pro profesionální pracovníky v tomto odvětví. Úmluva prosazuje tyto cíle prostřednictvím stanovení souboru mezinárodních minimálních norem pro odvětví rybolovu, které v některých oblastech spadají do výlučné pravomoci Společenství. Zdá se tedy nezbytné navrhnout členským státům, že by tuto úmluvu měly ratifikovat, v zájmu Společenství a v zájmu důslednosti společné rybářské politiky.
písemně. - (IT) Vážený pane předsedající, dámy a pánové, podporuji zprávu paní Figueiredo týkající se schválení ratifikace Úmluvy Mezinárodní organizace práce o práci v odvětví rybolovu (2007) (Úmluva č. 188).
Jedním z cílů dokumentu z roku 2007 je dosáhnout v odvětví rybolovu rovných podmínek a tyto podmínky zachovávat prostřednictvím důstojných životních a pracovních podmínek rybářů a korektnějších podmínek hospodářské soutěže ve světě s cílem napravit malý podíl ratifikace mnohých úmluv v oblasti námořní práce. Za tímto účelem přijetí Úmluvy představuje krok směrem vpřed při vytváření důstojných pracovních podmínek pro profesionální pracovníky v tomto důležitém strategickém odvětví, v tom smyslu, že upravuje řadu aspektů jejich profesionální činnosti, zejména lepší instalovaná zařízení a bezpečnostní podmínky při práci, plat, zdravotní péči na moři i na pevnině, dobu odpočinku, pracovní smlouvy a sociální zabezpečení.
A konečně bych chtěl aplaudovat iniciativě paní Figueiredo, protože se snaží zajistit, aby byly všeobecně uplatňovány minimální normy vztahující se na všechny, aniž je tím dotčena existence norem v jednotlivých členských státech, které jsou pro pracovníky výhodnější.
Hlasoval jsem pro zprávu. Přestože dnes řešíme otázku základních práv v EU, nesmíme zapomenout poukázat na hrůzné události v Gaze. To, co se děje na Blízkém východě, vyžaduje, aby EU věnovala neustálou pozornost problému dodržování základních lidských práv, která jsou bohužel v dnešní době ohrožena. Řekl bych, že v obtížných jednáních, která, jak doufám přinesou pozitivní posun, autorita a pevný postoj orgánů Společenství částečně závisí na kvalitě demokracie, jíž jsme schopni dosáhnout v rámci EU.
Vzniká bohužel reálné riziko, že i v Evropě boj proti terorismu může mít za následek nedodržování základních práv a svobod. Vkládám naděje do výroků nově zvoleného amerického prezidenta Baracka Obamy, pokud jde o zahájení spolupráce v této otázce mezi Evropou a Spojenými státy. Jestliže uvažuji o všech aspektech, které tvoří rámec nedotknutelných práv člověka, docházím nakonec k závěru, že by měla být věnována zvláštní pozornost nejzranitelnějším jedincům, a to dětem, starším lidem, přistěhovalcům a mladým lidem, kteří hledají práci.
písemně. - Konzervativci znovu připomínají svůj dlouhodobě zastávaný názor, že o Chartě základních práv by neměl rozhodovat soud. V této souvislosti jsme přesvědčeni, že mnohé otázky, jimiž se zabývá tato zpráva, by měly být správně v kompetenci členských států a EU by se neměla snažit vnucovat jim předpisy upravující tyto záležitosti. Zpráva obsahuje také řadu otázek, které jsou věcí individuálního svědomí, například výslovné doporučení eutanazie a legalizace tvrdých drog. Z těchto důvodů nemůžeme hlasovat pro přijetí této zprávy.
písemně. - (IT) Důvodem, proč jsem nakonec hlasoval proti této zprávě není ani tak její obsah, ale spíš to, co opomíjí.
Není možné diskutovat o lidských právech, aniž zmíníme první a nejzákladnější právo: právo na život. Každoročně je v 27 členských státech zahubeno přibližně 1 200 000 lidských bytostí v důsledku úmyslných potratů. To je tragické číslo a vedle tohoto údaje ještě existují nelegální potraty a nesčetné množství lidských embryí zahubených v důsledku uplatňování metod umělého oplodnění in vitro. Je naší povinností vzít v úvahu různost názorů na tuto otázku, ale je jisté, že se jedná o útok na samotný základ kultury lidských práv. Usnesení nejenže tento problém ignoruje, ale snaží se zajistit, aby se na něj zapomnělo tím, že zaměřuje svou pozornost pouze na "reprodukční a sexuální zdraví” žen.
Nikdo se nemůže stavět proti zdraví žen, zejména jestliže jsou mladé, těhotné a jsou-li matkami, ale to nemůže omluvit naprosté opomíjení práv dětí. Na druhé straně je dobře známo, že výrazivo jako "reprodukční a sexuální zdraví" se používá jako způsob, jak skrytě uznat potrat jako právo a jako sociální službu.
Hlasoval jsem proti zprávě, kterou představil pan Catania, protože nesouhlasím s článkem 49, kontroverzním článkem, který doporučuje, aby se k problémům "tradičních komunit národnostních menšin" přistupovalo prostřednictvím "samosprávných řešení (individuálně-kulturní, územní, regionální autonomie)".
Podporuji práva osob patřících k menšinám, ale kategoricky odmítám myšlenku územní autonomie založené na etnických kritériích a na kolektivních právech menšin, myšlenku, která v praxi vyvolala etnický separatismus a konflikty mezi etniky. Kromě toho mlhavé, kontroverzní koncepty jako "samospráva" a "kulturní autonomie" bývají také zdrojem konfliktu. Tyto koncepty se vymykají rámci současných evropských norem mezinárodního práva ve vztahu k právům osob patřících k národnostním menšinám a vyvolávají spory.
Jsem přesvědčen, že členské státy EU mají suverénní právo rozhodnout samy, do jaké míry přijímají nebo odmítají takové koncepty. EU musí ve skutečnosti respektovat a zaručit suverenitu a integritu členských států.
písemně. - (PL) Přestože záměr zajistit dodržování lidských práv je jedním z úhelných kamenů všech států a organizací na mezinárodní úrovni, tato zpráva o situaci v oblasti základních práv v Evropské unii v letech 2004-2007 je skandálním porušení týchž práv v Evropě. Z tohoto důvodu jsem ji nemohl podpořit v dnešním hlasování. Zase jednou jsme zde svědky pokusu vnucovat určitý pohled na svět vyjádřený autorem zprávy členským státům. To je něco, s čím nemohu souhlasit.
písemně. - UKIP nesouhlasí se zmrzačování ženských pohlavních orgánů, homofobií, rasismem a xenofobií. Jsme ale také proti kontrole základních práv ze strany EU. Spojené království má již zcela vyhovující zákony a ochranu základních práv. EU není demokratická a není proto vhodným ochráncem lidských práv. Kromě toho rodinné právo je v kompetenci členských států a nespadá do pravomoci EU. Otázka, zda by narkomani měli být trestně stíháni, je věcí práva členských států a EU by se neměla snažit zvrátit výkon justice.
Řadu let Rada předkládala Evropskému parlamentu výroční zprávu o situaci v oblasti základních práv v Unii, na niž Parlament reagoval vypracováním tzv. zprávy z vlastního podnětu.
Poprvé byla tato zpráva vypracována na základě výsledků získaných Agenturou pro základní práva. To má svůj zvláštní význam vzhledem k tomu, že od roku 2003 nebyla přijata žádná zpráva na toto téma.
Domnívám se, že zpravodaj některá témata příliš rozvinul, protože již byla analyzována v samostatných zprávách a je zde také řada značně kontroverzních bodů, z nichž proti některým jsem hlasoval, protože jsou zcela jednoznačně proti mým zásadám.
Je zde ale mnoho jiných bodů, s nimiž plně souhlasím, a z tohoto důvodu jsem se zdržel hlasování, nejenom proto, že jsem přesvědčen, že text se podařilo výrazně zlepšit díky skvělé práci, kterou odvedla paní Gálová, ale také proto, že jsem nemohl za žádných okolností, s čistým svědomím, hlasovat proti zprávě obhajující základní práva.
Hlasoval jsem proti této zprávě, protože navrhuje přístupy, které podporují několikanásobné potraty, sňatky párů stejného pohlaví nebo autonomii založenou na etnických principech.
písemně. - Podporuji tuto zprávu, která předkládá doporučení k široké škále otázek, včetně diskriminace, přistěhovalectví, sociálních práv a rovnosti pohlaví.
Ve zprávě se uvádí, že členské státy a orgány EU doposud neprovedly doporučení tohoto Parlamentu uvedená ve zprávě o tajných vězeních CIA v EU (únor 2007). Boj proti terorismu nesmí být nikdy využíván k omezování úrovně ochrany lidských práv a základních svobod. Obrana lidských práv spočívá právě v boji proti terorismu v jeho příčinách i důsledcích. V tomto směru vítám prohlášení nově zvoleného prezidenta Spojených států Baracka Obamy k uzavření věznice na základně Guantanamo a závazek nikdy v budoucnu nevyužívat praktik tajných vězení.
Zpráva také navrhuje informační kampaně rozšiřující informovanost veřejnosti o právech žen požívat v plném rozsahu svých sexuálních a reprodukčních práv, včetně umožnění přístupu k antikoncepci za účelem předcházení nechtěnému těhotenství a nelegálním vysoce rizikovým potratům a potírání praktik mrzačení ženských pohlavních orgánů.
Zpráva kromě toho žádá členské státy, aby přijaly legislativní opatření směřující k odstranění diskriminace, jíž jsou vystaveny páry stejného pohlaví uznáním těchto vztahů. Členské státy s právními předpisy upravujícími partnerství párů stejného pohlaví by měly přistoupit k uznávání právních předpisů s týmiž účinky přijatými jinými státy.
písemně. - Podpořil jsem zprávu poslance Catanii o situaci v oblasti základních práv v Evropské unii (2004-2008). Hlasoval jsem zejména pro odstavec 32, který požaduje, aby byl respektován rozsudek Evropského soudního dvora o organizaci Mudžáhidové iránského lidu (PMOI). Tento rozsudek požaduje, aby organizace PMOI byla odstraněna ze seznamu teroristických organizací sestaveného EU.
Nejsem žádným zvláštním zastáncem této organizace. Je to už poměrně dávno, co jsem přestal podepisovat jejich prohlášení k situaci v Íránu, o jejichž věrohodnosti jsem měl značné pochyby, zejména poté, co jsem společně s delegací Výboru pro zahraniční věci navštívil Teherán, kde jsem se mohl na vlastní oči přesvědčit o vznikající reformní opozici vůči fundamentalistickému režimu tvrdé linie v Íránu.
Nicméně nemusím být stoupencem této organizace a přesto mi to nebrání odsoudit fakt, že není naplňován názor Soudního dvora, že činnost PMOI nezakládá důvod k jejímu zařazení na seznam teroristických organizací a vystavení všem represivním důsledkům, jež to přináší.
písemně. - (PL) Zpráva o situaci v oblasti základních práv v Evropské unii v letech 2004-2008 uznává, že účinná ochrana a prosazování základních práv tvoří základ demokracie v Evropě. Parlamentní komise ovšem konstatuje, že členské státy opakovaně odmítly přezkoumání jejich politik v oblasti lidských práv ze strany EU a ochranu lidských práv situovaly výhradně na vnitrostátní úroveň a tím podrývají věrohodnost Společenství v ochraně základních práv na mezinárodní scéně.
Evropská komise by se proto měla soustředit na to, aby vedla členské státy k užší spolupráci s Komisí tím, že je vyzve, aby v budoucích zprávách o lidských právech byly uvedeny nejenom analýzy situace v celosvětovém měřítku, ale také v jednotlivých členských státech. Pozornost si zaslouží také řada návrhů, jejichž cílem je účinně bojovat proti diskriminačním politikám v EU, s důrazem na fakt, že rovné příležitosti jsou základním právem každého občana a nikoli privilegiem. Je velice zneklidňující, že přibližně 20 % dětí v Evropské unii žije pod hranicí chudoby a mnohé z nich pocházejí z neúplných rodin nebo z rodin, jejichž rodiče pocházejí ze třetích zemí. V tomto směru je třeba přijmout vhodné prostředky zajištění přístupu k právům a soustředit se zejména na potřeby dětí a pokud jde o členské státy, je třeba, aby přijaly účinná opatření k potírání chudoby.
písemně. - (FR) Zpráva pana Catanii je velice znepokojivá. Je to dlouhý výčet všech práv, privilegií a přemrštěných práv odvozených z platných zákonů, která by podle něj měla být nutně přiznána menšinám, zejména pokud jsou neevropské. Je to soubor pokynů ke zničení národních a regionálních identit, zničení hodnot, tradic a kultur našich zemí a způsob systematické a institucionální diskriminace Evropanů v jejich vlastních zemích. Je to útok na naše nezadatelné právo na sebeurčení - které je přiznáno všem národům kromě toho našeho.
Je to také značné pokrytectví od instituce, která se denně dopouští diskriminace z titulu svých politických idejí a která bez náležitého úsudku nebo rozmyslu označí nálepkou "pravděpodobně vinen" některé ze svých poslanců, jako je pan Vanhecke a já, kteří jsme každý ve své zemi oběťmi honu na čarodějnice.
Nejsme tady v prvé řadě pro to, abychom hájili tyhle viditelné a hlučné menšiny, které požadují stále více privilegií a veřejně pranýřují původní obyvatele, kteří jsou dost laskaví nebo dost pošetilí, aby je přijali do své vlasti. Jsme tady proto, abychom hájili vlastní hodnoty, občany našich národů, tuhle velkou většinu - zatím - Evropanů, kteří jsou ve vašich očích neviditelní, neslyšitelní a hodní opovržení.
písemně. - (PL) Hlasoval jsem proti zprávě o situaci v oblasti základních práv v Evropské unii v letech 2004-2008, jejímž autorem je italský poslanec Evropského parlamentu Giusto Catania, protože autor ani tolik nepodává popis situace v minulých čtyřech letech, jako spíš dává průchod svým vlastním názorům a navrhuje či se dokonce pokouší vnucovat členským státům právní předpisy, které jsou výlučně v jejich kompetenci. Nevěřím, že by země Evropské unie mohly být nuceny přijímat právní předpisy, které jejich veřejnost považuje za nepřijatelné.
Samotná definice pojmu "sňatek" by měla být vyhrazena svazkům mezi ženami a muži. Návrh pana Catanii nepovede ani tak k toleranci homosexuálního chování (již podporuji), ale k diskriminaci základních biologických, tedy heterosexuálních vztahů. V zásadě se musíme ptát, zda je cílem skutečně omezit práva rodiny v jejím tradičním pojetí, to jest matka, otec a děti. Tento přístup mění svrchovaně soukromé záležitosti týkající se sexuálního života určité osoby ve zpolitizované akty, někdy dokonce prostřednictvím veřejné demonstrace homosexuality v takzvaných "love parades".
Podle mého názoru, tato zpráva, tím, že užívá formulace jako "reprodukční práva", jejichž součástí je v současném pojetí mezinárodního práva možnost potratu na vlastní žádost, otevírá stavidla praktikám tohoto typu.
písemně. - (HU) Považuji zprávu mého kolegy poslance za mimořádně významnou, protože lidská práva představují jeden z pilířů hodnot zakotvených ve smlouvách Evropské unie. Vedle demokracie a právního řádu je dodržování lidských práv čímsi, co požadujeme od kandidátských zemí a stvrzení všeobecných, nezadatelných práv také zdůrazňujeme v našich mezinárodních vztazích. Evropská unie však bude věrohodným celosvětovým ochráncem lidských práv pouze tehdy, pokud bude na svém vlastním území neustále využívat každého dostupného nástroje k ochraně hodnot vyjádřených v Chartě základních práv.
Zpráva věnuje samostatný oddíl Romům, kteří jsou největší menšinou v Evropské unii a kteří jsou nejvíce postiženi stigmatem společenského vyloučení. Je společnou odpovědností evropských států navrhnout komplexní a jednotnou strategii pro řešení problémů Romů, kteří většinou žijí v žalostných podmínkách a v krajní bídě. Je třeba vytvořit rámcový program s akčně zaměřenými a jasnými cíli a lhůtami, plán, který využije účinných mechanismů sledování a hodnocení.
Musí být navržen program, který nezávisle na stranách a vládních cyklech bude současně řešit otázky vzdělání, bydlení, zdravotnictví a diskriminace a zjedná nápravu v případě nevyhovujících postupů v členských státech; takový program by měl sloužit jako výchozí bod pro okamžitou akci v krizových oblastech. Pokud můžeme pomoci milionům Romů, aby se stali plnoprávnými evropskými občany a členy Evropského společenství v duchovním slova smyslu, bude to představovat velký skok směrem k sociální soudržnosti našeho kontinentu.
písemně. - (LT) Jednou ze základních svobod občanů ve Společenství je svoboda pohybu. Jsem přesvědčena, že všichni občané EU mají stejné právo podílet se na politickém životě v Evropské unii (EU), svobodně vyjadřovat své politické názory a postoje. Tyto svobody ještě nabyly na významu po té, co došlo k rozšíření EU o země východní Evropy, protože jakmile východoevropské země přistoupily k EU, ekonomická imigrace z nových členských států do západní Evropy se výrazně zvýšila. Pokud jde o Litvu, má primát v počtu lidí, kteří od vstupu země do Unie emigrovali. Když jsem se setkala s litevskými emigranty v Londýně, dozvěděla jsem se, že mnozí z těchto lidí plánují zůstat ve Spojeném království dlouhodobě, zejména ti, kteří zde založili rodiny a jejichž děti zde studují. Pokud je mi známo, tato tendence se projevuje i statisticky. V jiných zemích EU, do kterých Litevci emigrovali, je situace podobná. Jsem přesvědčena, že je mimořádně důležité zaručit těmto občanům právo na účast ve volbách do Evropského parlamentu v zemi, v níž v současné době pobývají.
Chtěla bych také zdůraznit, že podíl občanů na záležitostech EU a účast ve volbách do Evropského parlamentu se nezvyšují, spíš naopak, EU se stále více svým občanům vzdaluje. Vzhledem k této skutečnosti si myslím, že jakmile občané EU získají právo volit ve volbách do Evropského parlamentu v zemi pobytu, jenom to posílí jejich důvěru v orgány EU. Z těchto důvodů jsem hlasovala pro pozměňovací návrh č. 45.
písemně. - (PL) Hlasoval jsem proti zprávě Giusta Catanii o situaci v oblasti lidských práv v Evropské unii (2004-2008). Hlasoval jsem proti zprávě, ne proto, že bych byl proti základním právům. Naopak jsem přesvědčen, že mají mimořádný význam pro Evropskou unii i pro celý svět. Problém je v tom, že zpráva poslance Catanii věci prosazování základních práv škodí. Proč tomu tak je? Je to proto, že požadavek, aby evropské právní předpisy bojovaly proti homofobii nebo uznávaly partnerství stejného pohlaví, není základním právem. Pokud mají být vytvářeny právní předpisy k úpravě základních práv, měly by být součástí naprosto samostatné zprávy. Evropský parlament nemůže prakticky rozšířit definici základních práv, protože nemá pravomoc vytvářet mezinárodní právo. Kromě toho některé členské státy s takovým rozšířeným výkladem nesouhlasí. Není to tedy nic víc, než jen politické gesto a zbožné přání.
Nebezpečí spočívá v tom, že toto je oblast, v níž členské státy přijímají a měly by přijímat svá vlastní rozhodnutí. Vnucování takových názorů je políčkem do tváře soudržnosti v Evropské unii. Nemám rád homofobii, ale vytvářet právní předpisy proti ní v komunitárním právu je absurdní. Pokud má EU bojovat s homofobií, mohli bychom stejně tak dobře říci, že by měla bojovat s nenávistí vůči Polákům, Rusům, Němcům, Francouzům, papeži, klerikalismu, katolicismu a řadě jiných postojů a způsobů chování. A nutit členské státy, aby přijaly právoplatnost sňatků homosexuálních párů by mohlo být ještě nebezpečnější.
písemně. - Hlasoval jsem proti pozměňovacímu návrhu č. 103 ve zprávě poslance Catanii, který navrhoval, aby cizinci s dlouhodobým pobytem, kteří nemají občanství hostitelské země, se zúčastnili voleb do Evropského parlamentu a také místních voleb s cílem podporovat sociální a politickou integraci.
Volby do Evropského parlamentu jsou ve skutečnosti ekvivalentem voleb do národního parlamentu. Účast v nich je právem každého občana. Jinak by občanství ztratilo svůj význam a cizinci, kteří v hostitelské zemi pobývají, ale nemají její občanství, by ztratili motivaci k tomu, aby žádali o občanství. Jedině takto můžeme zachovat nesmírně důležitou rovnováhu mezi právy a povinnostmi, jež přísluší pouze občanům.
písemně. - (FI) Odlišné politiky členských států, pokud jde o etické otázky vyvolaly v politických skupinách, zejména v té naší, pouze určitý typ dalekosáhlé debaty, který jsme ostatně mohli předpokládat. Mohu jenom říci, že se shodneme na tom, že se neshodneme a to je třeba brát jako známku toho, jak je Evropa různorodá: musíme být schopni najít prostor pro názorovou různost. V mnoha ohledech obdivuji základní postoje mé vlastní skupiny.
K bodu 61 bych ovšem ráda řekla toto. Považovala bych za problematické, kdyby někdo současně vystupoval proti šíření informací o právu na reprodukční a sexuální zdraví (což je, obecně řečeno, eufemismus pro právo na potrat) a proti zmínkám o umožnění přístupu k antikoncepci za účelem zabránění nechtěným těhotenstvím a potratům. Být proti obojímu zároveň bych považovala za mezeru mezi očekáváním a skutečností, která by mohla mít nežádoucí důsledky. Říkám to ve vší úctě a chtěla bych ještě jednou všem účastníkům rozpravy poděkovat za tuto obohacující výměnu názorů.
písemně. - (EL) Parlamentní skupina PASOK v Evropském parlamentu hlasovala pro zprávu poslance Catanii o situaci v oblasti základních práv v Evropské unii, ale zdůrazňuje, že nesouhlasí se zněním odstavce 49 a souvisejícího pozměňovacího návrhu č. 35.
písemně. - (FR) Svěřit zprávu tohoto typu komunistickému poslanci je provokací vůči stovkám milionů obětí komunismu. Je jistě pravda, že pan Catania byl při sestavování této zprávy inspirován ideologií, která není tak brutální jako komunismus, ale je stejně totalitní: eurointernacionalismus. Jeho text je ve skutečnosti popřením nejzákladnějších lidských práv:
práva každého dítěte mít otce a matku, vzhledem k tomu, že vyzývá členské státy, aby uplatňovaly "zásadu vzájemného uznávání homosexuálních párů, ať již jsou sezdané nebo žijí v registrovaném občanském partnerství";
práva evropských národů na sebeurčení a na setrvání tam, kde jsou, jímž opovrhují návrhy směřující k ještě většímu otevření Evropy globální imigraci - vývoj, jemuž se mají občané našich zemí přizpůsobit;
a demokracie, protože zpráva tvrdí, že je v souladu s Lisabonskou smlouvou, kterou irští voliči odmítli.
Dnes více než kdy jindy vyžaduje ochrana našich svobod a identita našich národů vybudování nové Evropy, Evropy svobodných a suverénních národů.
písemně. - (SV) Naše politické uskupení Junilistan je přesvědčeno, že ochrana základních svobod a práv má nesmírný význam, v EU i mimo EU. Je mimořádně důležité, aby členské státy EU dodržovaly základní svobody a práva a je jasné, že nemůžeme ponechat na členských státech, aby tento proces sledovaly samy. Ale Junilistan se staví kriticky k vytvoření nové evropské agentury v této oblasti a k záměru provádět "vnější politiku". Jsme přesvědčeni, že Organizace spojených národů - nikoli EU - se svou celosvětovou působností, rozsáhlými zkušenostmi a kompetencemi, má nejlepší předpoklady pro sledování a provádění potřebných opatření.
Rozhodl jsem se tedy hlasovat proti zprávě jako celku, ale jsem velice pozitivně nakloněný některým formulacím v tomto návrhu, pro který jsem hlasoval. Vítám skutečnost, že se zpráva zabývá nespravedlivým zacházením s vězni v americkém vězení na Guantánamu. V tomto směru existuje pouze jedna cesta: soudit je nebo je propustit.
Velice mě znepokojuje mimořádná zranitelnost jednotlivců z různých skupin menšin a jsem přesvědčen že je třeba přijmout opatření na úrovni členských států i na mezinárodní úrovni. Hlasoval jsem pro tato opatření ve zprávě, ale jsem skeptický, zda je soudní rámec na úrovni Společenství dobrým řešením tohoto problému.
Zpráva zmiňující se o situaci v oblasti základních práv v Evropské unii obsahuje pozměňovací návrhy, které jsem podal, a které považuji za důležité pro rumunské občany (například pozměňovací návrh, kterým se ruší omezení uplatňovaná na pracovním trhu vůči cizincům z nových členských států).
Kromě toho souhlasím s mnohými body předloženými ve zprávě, jako je například strategie začleňování Romů, ochrana menšin, práva migrujících pracovníků nebo ochrana dítěte.
Zpráva ale obsahuje určité závěry, které zpochybňují některé ze základních zásad v rumunské společnosti (jako například princip, že rodina je považována za základní prvek společnosti) nebo které jsou v rozporu s rumunskými právními předpisy (jako například braní drog).
písemně. - Vítám toto usnesení, které mapuje a shrnuje nejdůležitější znepokojivé skutečnosti týkající se stavu základních práv v Unii a doporučení, jež obsahuje v otázce jak zlepšit situaci v oblasti lidských práv v členských státech.
písemně. - Zpráva poslance Catanii o situaci v oblasti základních práv v Evropské unii v letech 2004-2008 zdůrazňuje potřebu chránit práva menšin, bojovat proti veškeré diskriminaci vůči všem zranitelným kategoriím .
Oceňuji tuto zprávu, která obsahuje důležité prvky převzaté z písemného prohlášení č. 111 o ukončení bezdomovectví na ulicích, které Evropský parlament přijal v dubnu 2008.
Zejména oceňuji výzvu zprávy k zavedení zimních nouzových plánů pro bezdomovce, k rámcové definici bezdomovectví a sběru spolehlivých statistických dat o bezdomovectví v celé EU.
Ukončení bezdomovectví na ulicích je v Evropské unii zásadním problémem. Tato zpráva je dalším krokem směřujícím k vyvíjení tlaku na Evropskou radu, Komisi a členské státy, aby přijaly opatření k bezdomovectví.
A konečně bych chtěla podotknout, že Lisabonská smlouva nezlepší situaci v oblasti základních práv v EU. Podpora pro tuto zprávu neznamená podporu pro tuto smlouvu. Ve skutečnosti fakt, že Evropský parlament odmítá respektovat odmítnutí Lisabonské smlouvy v irském referendu, je v rozporu s duchem Charty.
písemně. - (DE) Pokud se obyvatelé jednotlivých členských států rozhodnou, že povolí sňatky homosexuálních párů, uzavírání registrovaných partnerství nebo adopci dětí, ostatní členské státy by neměly být nuceny, aby je povinně následovaly. Pokud z přesvědčení náboženských vůdců nebo politiků vyplyne, že nejsou zrovna nadšeni z homosexuality - jak jim diktuje politicky korektní mainstreamová ideologie - neměli by být za tato svá přesvědčení odsuzováni nebo perzekuováni. Totéž platí pro klacek rasismu, kterým se okamžitě hrozí každému, kdo poukáže na úchylky související s azylem a s cizími státními příslušníky.
Místo toho jsme svědky snahy nedemokraticky, zadními vrátky vnutit členským státům uznávání partnerství homosexuálních párů - což je pravděpodobně malá ukázka toho co nás čeká, jestliže potvrdíme platnost Lisabonské smlouvy. Každý, kdo se odváží kritizovat homosexualitu nebo upozornit na to, co se děje v souvislosti s poskytováním azylu nebo soužitím s cizími státními příslušníky bude mít cejch zločince - a bude porušeno lidské právo svobody projevu. Je proto třeba zprávu poslance Catanii co nejdůrazněji odmítnout.
Zpráva, kterou předložil Giusto Catania, je plná výkladů a obecných doporučení týkajících se situace v oblasti lidských práv v členských státech Evropské unie. Ovšem regulační základ, který potřebujeme, existuje: Charta základních práv a základních svobod Evropské unie a Evropská úmluva o ochraně lidských práv a základních svobod. Pro nás je v tomto okamžiku prioritou nikoli vytvářet nové předpisy, ale ty stávající učinit funkčními a účinnými.
Jedním z problémů, které zpráva řeší, je volný pohyb pracovních sil, který v tomto okamžiku bohužel není umožněn všem evropským občanům v souladu se zásadou rovných příležitostí. Přestože dvouleté období omezení pracovního trhu uplatňované vůči novým členským státům uplynulo na konci roku 2008, šest členských států prodloužilo omezení pro Rumunsko a Bulharsko na další tři roky a toto rozhodnutí zdůvodnilo současnou finanční krizí. Zpráva se tímto problémem výslovně nezabývá, přestože upozorňuje na rozdíly v zacházení s občany EU, které není v této souvislosti oprávněné.
Hlasoval jsem proti zprávě, která obsahuje kromě minimálně deseti bodů, jež si zaslouží kritiku (což je značný eufemismus), nepřijatelný odkaz na doporučení Rady Evropy č. 1201. Autor zprávy by se na toto doporučení neměl odvolávat, pokud co nejpřesněji nepodá výklad tohoto aktu, protože jej lze vyložit jako přiznání kolektivních práv menšinám nebo územní autonomie na základě etnických kritérií. Vítám schválení pozměňovacího návrhu č. 35, který je velice rozumný, ale řada aspektů zprávy je nepřijatelná.
písemně. - (EL) Zpráva se pokouší zakrýt takzvaný 'demokratický a sociální deficit' - ze samotné své podstaty - hluboce reakční EU, aby ji učinila přitažlivější a otupila ostří nespokojenosti vyvolané její protilidovou politikou. Akceptuje a oceňuje veškeré reakční zásady a instituce, které přijala EU, jako například čtyři svobody v Maastrichtské smlouvě tím, že se pokouší připisovat jejich uplatňování rozměr efektivnosti.
Je založena především na Chartě základních práv EU, doplňující protilidovou Lisabonskou smlouvu, která nabízí občanům práva nedosahující úrovně práv zaručených v mnohých členských státech, Je to svou povahou zejména ideologická zpráva a mlhavý výčet přání. Zabývá se základními právy, jako je právo na práci, právo na vzdělání a právo na zdraví a pojímá je jednoduše jako "příležitosti", které je třeba poskytovat "rovně" každému, tedy cosi, co je v praxi fyzicky nemožné, a v těch pasážích, ve kterých je konkrétnější, navrhuje řešit pouze některé krajní případy chudoby, diskriminace a tak dále, a to opatřeními, jako je přijetí minimální mzdy atd. A konečně nedostatek jakéhokoli poukázání na nedemokratická rozhodnutí a perzekuci občanů, jako je zákaz komunistických stran a jiných organizací a věznění komunistů a jiných bojovníků v členských státech EU ve střední Evropě a v Pobaltí odhaluje skutečnou povahu zprávy.
písemně. - (EL) Hlasoval jsem pro zprávu o situaci v oblasti základních práv v Evropě, protože jsem přesvědčen, že se dotýká jednoho z nejzákladnějších problémů naší unifikační struktury prostředky konstruktivní kritiky. K diskriminaci v oblasti požívání základních práv dochází zejména z titulu pohlaví, věku, původu nebo sexuální orientace diskriminovaných, jak zpráva správně uvádí. Problém se zhoršuje, jestliže oběti takových porušení práv nemají možnost se bránit, protože jsou zavřeny v psychiatrických léčebnách, pečovatelských domech a tak dále. Evropa nemůže této situaci nečinně přihlížet, zejména v těch případech, kdy zpřísnění opatření v oblasti lidských práv pomůže posílit evropský prostor svobody a bezpečnosti. Z tohoto důvodu a s ohledem na skutečnost, že Charta základních práv není závazná a soukromé osoby mají jen velmi omezené právní nástroje pro odvolání se k soudům Společenství, jenom vítám návrhy předložené panem Cataniou s cílem stanovit všeobecnou povinnost orgánů Společenství zohlednit při výkonu jejich úřadu lidská práva a zřídit pro tento účel specializovanou agenturu.
písemně. - (SK) Problémem zprávy je, že se zabývá velkým množstvím citlivých otázek. I přesto, že zpráva přináší řadu doporučení v různých oblastech, včetně práva menšin, zpravodaj do zprávy opět zahrnul otázku reprodukčního zdraví.
Pozměňovací a doplňovací návrhy týkající se reprodukčního zdraví, které EP ve svém hlasování schválil, popírají právo na život a porušují zásadu subsidiarity. Úcta ke každému ještě nenarozenému dítěti a potřeba chránit lidský život od početí jsou pro mě zásadními otázkami. Nesouhlasím, aby se na evropské úrovni přijímala rozhodnutí, k nimž mají členské státy rozdílný přístup vycházející z jejich křesťanských tradicí. Nesouhlasím, aby EU nutila Slovensko, Polsko, Irsko a jiné členské státy, aby souhlasily s interrupcí nebo s eutanazií, které jejich vnitrostátní právní předpisy nepovolují. Na evropské úrovni mluvíme vždy jen o právu matky rozhodnout o svém životě nebo smrti svého dítěte a zapomínáme na právo nenarozeného dítěte na život.
Z těchto důvodů jsem hlasovala proti zprávě o situaci v oblasti základních práv v Evropské unii v letech 2004-2008.
Je samozřejmé, že PPE a PD-L (Rumunská liberálně demokratická strana) si cení základních lidských práv a respektují je a zaujímají také pevný postoj, jestliže jsou porušována.
Hlasoval jsem proti zprávě o situaci v oblasti základních práv v Evropské unii v letech 2004-2008, protože zpráva překročila rámec svého zadání. Předkládá totiž doporučení a připomínky, které časově nespadají do období let 2004-2008, o kterém měla být podána zpráva. Místo, aby se zabývala konkrétními případy porušování lidských práv, zpráva poslance Catanii glosuje situaci a doporučuje členským státům, aby uplatňovaly předpisy, které jsou v rozporu s jejich vnitrostátními předpisy. Například v článcích 38 a 76 se používá termín sňatky osob stejného pohlaví, cosi, co je v rozporu nejenom s našimi náboženské názory, ale také s našimi právními a rozumovými zřeteli.
V článku 149 je zmiňována legalizace požívání drog, tedy čin, který je porušením rumunského trestního práva.
Přestože myšlenka sestavení zprávy o situaci v oblasti lidských práv v Evropské unii je chvályhodná a některé body uvedené v této zprávě jsou dokonce správné, na základě výše uvedených důvodů jsem hlasoval proti.
Myslet si, že v Evropské unii a v členských státech jsou základní práva plně zaručena a chráněna, by byl mylný předpoklad, který by byl také škodlivý z hlediska případných politických opatření. Základní práva, dokonce i ve svobodných a demokratických společnostech, musí být chráněna a prosazována. V souvislosti s touto zprávou a rozpravou ovšem vyvstávají jiné problémy.
Za prvé, dochází k dohledu nad ochranou těchto práv na úrovni členských států. Ve společnostech, jako je ta naše, je tato funkce vykonávána především ve vnitrostátním kontextu, ale přirozeně, aniž je tím dotčena možnost odvolání na úrovni Společenství, kterou máme. Ve vztahu mezi povinností orgánů zaručovat Smlouvy a národní suverenitu existuje prostor pro každou ze zúčastněných stran vykonávat svou funkci, aniž je tím dotčena institucionální povaha EU.
Na druhé straně v této zprávě se projevuje zejména nežádoucí směšování základních práv a ideologických možností organizace společnosti. Rozprava na toto téma je zajímavá. Ovšem pokus vnucovat tyto postoje členským státům, v rozporu s jejich demokraticky vyjádřeným přáním a v rozporu se zásadou subsidiarity, prokazuje jasně jaká jsou rizika vnášení vnitrostátních záležitostí do oblasti působnosti Společenství. Z tohoto důvodu, a protože nesouhlasím s většinou obsahu této zprávy, jsem hlasoval proti jejímu přijetí.
Kdybych hlasoval v irském referendu proti Lisabonské smlouvě, nadšeně bych zprávě poslance Catanii a jejím stoupencům zatleskal. Představuje tak hrubé nerespektování zásady subsidiarity a pošlapává institucionální pravidla Evropské unie a pravomoci členských států do té míry, že popřává sluchu všem těm, kdo živí nedůvěru v politickou nenasytnost Bruselu. Napadat články zaručující lidská práva, které jsou přímým výrazem Smluv a základní zárukou demokracie členských států, jako prostředek sloužící "ke kodifikaci ... diskriminačních praktik" je patetické a hrubě podrývá základní občanská práva.
Tvrdit, že podpis mezinárodních úmluv většinou členských států ukládá povinnost celé EU, aby se jimi řídila, je z právního hlediska naprostý nesmysl, skok do tmy, který překračuje rámec toho nejkrajnějšího federalismu. Odmítám také naprosto zvrácené tvrzení o "nedostatku věrohodnosti" Evropy, které má vést k naší "taktické méněcennosti": přestože Evropa jistě má konkrétní problémy, není Súdán ani Čínská lidová republika ani Kuba, Somálsko či Severní Korea. Stručně řečeno, zpráva odbíhá do oblastí politického boje, které nemají nic společného se základními právy, a autor ji tak zbavuje věrohodnosti, konzistentnosti a platnosti. Hlasoval jsem proti jejímu přijetí.
písemně. - (IT) Vážený pane předsedající, dámy a pánové, hlasoval jsem proti zprávě pana Catanii o situaci v oblasti základních práv v Evropské unii (2004-2008).
Nesouhlasím s tvrzením, že členské státy poškozují aktivní roli obrany lidských práv, kterou Evropská unie plní ve světě. Kromě toho nesouhlasím s tím, aby válka proti terorismu byla záminkou ke snížení úrovně ochrany lidských práv, zejména práva na soukromí.
Jsem proto proti bodům týkajícím se Romů, kteří nepotřebují žádnou zvláštní ochranu; jinak by byla vytvořena závažná diskriminační situace vůči Romům, které toto usnesení považuje za etnickou skupinu odlišnou od jiných. A konečně nesouhlasím s odstavcem o repatriaci: postupy, které mají být uplatňovány při repatriaci jednotlivce, nelze posuzovat výhradně na základě těchto parametrů.
písemně. - (FR) Nemůže existovat evropský prostor svobody, bezpečnosti a práva bez ochrany základních práv. Evropa má povinnost jít příkladem a být v tomto ohledu zcela bezúhonná.
Ve zprávě jsou určena a odhalena porušení práv a uvádí příklad uzavřených zařízení, ve kterých jsou ubytovány děti a starší lidé. Věčným problémem je také katastrofální situace některých vězení, jak zdůrazňuje tato zpráva, pro kterou jsme dnes hlasovali. Musíme také bojovat za to, aby byla uznána sociální práva.
Chudoba a riziko nezaměstnanosti jsou ohrožením lidských práv. Jak můžeme v Evropě a v 21. století připustit situaci, kdy lidé mají práci, ale nemohou si dovolit byt, v němž by žili?
Musíme deklarovat základní práva každého z nás. Evropská unie má k dispozici Chartu základních práv.
písemně. - Vážený pane předsedající, hlasoval jsem pro tuto zprávu a vítám zejména začlenění odstavce 31 do této zprávy, v němž Evropský parlament odsuzuje, že není zajištěna vykonatelnost rozsudků soudu první instance ze 12. prosince 2006 a 4. a 17. prosince 2008 a odvolacího soudu Spojeného království ve prospěch Organizace Mudžáhidů íránského lidu ze dne 7. května 2008.
Evropská unie podporuje demokracii a právní řád. Tím hrozivější je představa, že jeden z jejích orgánů jedná v rozporu se zásadami Unie. Doufám, že Rada náležitě zohlední postoj Parlamentu při sestavování nové "černé listiny" EU. Obvinění z teroristické činnosti by měla být skutečně podložená, stejně jako rozhodnutí o zařazení některých organizací na "černou listinu" by mělo být transparentnější.
Tyto otázky nelze řešit libovolně, ale v souladu s demokratickými zásadami a právním řádem. EU nemůže dovolit, aby se globální boj proti terorismu změnil v půdu pro politické machinace a musí proto respektovat výše uvedené soudní rozsudky.
písemně. - (SV) Odstavec 149 zprávy pana Catanii o situaci v oblasti lidských práv v Evropské unii chápu jako apel na členské státy, aby zajistily rovné zacházení s pacienty v systému zdravotní péče také ve vztahu k drogově závislým. Hlasoval jsem proto pro tento odstavec.
písemně. - (HU) Poslední dvě kola rozšíření Evropské unie, při nichž byly do EU přijaty středoevropské a východoevropské země, bývalé socialistické země, otevřela novou kapitolu v přístupu Společenství k lidským právům.
Od té doby se stalo zřejmým, že ochrana základních práv - a v jejím rámci, práv národnostních menšin - v nových členských státech představuje pro Evropské společenství největší výzvu.
Vlastní zpráva Giusta Catanii zdůrazňuje, že při řešení problémů tradičních komunit národnostních menšin musí sloužit zásady subsidiarity a samosprávy jako ukazatel cesty umožňující vypracování politik směřujících k řešení situace příslušných komunit uklidňujícím způsobem.
Vítám také skutečnost, že zpráva mého kolegy poslance pana Catanii vyzývá k vypracování definice příslušnosti k národnostní menšině a navrhuje vypracování návrhu minimálního souboru norem Společenství na ochranu práv těchto menšin.
písemně. - (NL) Ochrana a prosazování základních práv jsou úhelnými kameny naší evropské demokracie a jsou klíčovými předpoklady zlepšení našeho evropského prostoru svobody, bezpečnosti a práva. Je proto samozřejmé, že v praxi tato práva byla promítnuta do cílů různých oblastí politiky EU.
Kromě toho bychom požádali Radu, aby analyzovala situaci ve světě a v každém členském státě EU ve výročních zprávách o lidských právech v zájmu stvrzení důvěryhodnosti Evropy v tom smyslu, že nepoužívá dvojí měřítka ve své vnitřní nebo vnější politice. Pozměňovací návrhy, které předložila Skupina Zelených/Evropské svobodné aliance v souvislosti s antidiskriminačními opatřeními, právy menšin a sociálními právy, byla přijata jako celek nebo částečně.
Zaznamenali jsme také úspěch naší iniciativy začlenit do zprávy zmínku o potřebě zohlednit základní práva v právních předpisech v oblasti procesního trestního práva. Zpráva poslance Catanii mapuje problémy týkající se základních práv a předkládá doporučení k jejich řešení. Může proto počítat s mou bezvýhradnou podporou, protože respekt ke všem lidem a jejich základním právům je podstatou politiky Zelených, bez ohledu na pohlaví, věk, národnost nebo společensko-ekonomický původ.
písemně. - S potěšením jsem konstatovala, že Evropský parlament podporuje odstranění PMOI ze seznamu teroristických organizací. Dvacet tisíc lidí v Íránu, kteří jsou v opozici vůči režimu, bylo zabito. Pokud PMOI zůstane na seznamu teroristických organizací, v Íránu bude zabito více lidí prostě jenom proto, že vyjádřili nesouhlas s režimem. EU musí následovat Spojené království a odstranit PMOI ze seznamu teroristických organizací.
písemně. - (PL) Při dnešním hlasování jsem se zasazoval o přijetí zprávy pana Catanii o situaci v oblasti základních práv v Evropské unii.
V Evropské unii jsou bohužel základní práva často porušována, k nejčastějším zjištěným jevům patří diskriminace menšin a porušení práva na soukromí. Rovné příležitosti, zejména rovnost žen, představují dalším problém. Zpravodaj požádal členské státy, aby odmítly argumenty ospravedlňující násilí a diskriminaci žen na základě tradice a náboženství.
V mnoha zemích EU jsou občané, zejména ti nejslabší, tedy děti, postiženi diskriminací a chudobou. Zpráva správně odsuzuje všechny formy násilí na dětech, jako je domácí násilí, sexuální zneužívání a tělesné tresty ve školách.
Členské státy nejsou schopny kontrolovat praktiky týkající se lidských práv a tím podrývají důvěryhodnost zahraniční politiky EU ve světě. Podle mého názoru Společenství nemůže uplatňovat ve své vnitřní a vnější politice "dvojí měřítka".
písemně. - Pro mě hlavní význam zprávy poslance Catanii spočívá v tom, že nás upozorňuje na skutečnost, že my uvnitř EU máme své vlastní problémy, jimž čelíme. Měli bychom si tedy velice dobře rozmyslet, zda budeme sebe sama pasovat do role mravokárce v případě připomínek k lidským právům mimo EU.
Působil jsem v dočasném výboru pro šetření tzv. tajných vězení CIA. Byla to v podstatě platforma pro levici, která mohla napadat svého oblíbeného otloukánka, Spojené státy.
Podle mého názoru bychom měli být CIA a Spojeným státům vděční za to, že pomáhají chránit Evropany před teroristy, kteří mají v úmyslu zabíjet nevinné občany. Je třeba klást vinu našim vlastním společnostem, že se musíme spoléhat na Spojené státy, aby tuhle práci dělaly za nás.
Absolutistické postoje v otázkách ochrany lidských práv hrají do karet těm, kdo mají v úmyslu nás zničit, a kdo ohrožují lidská práva našich občanů.
písemně. - (PL) Zpráva o situaci v oblasti základních práv v EU v letech 2004-2008 přijatá dnes Evropským parlamentem obsahuje požadavky na vzájemné uznávání homosexuálních párů ve všech zemích EU a provádění těchto vztahů do právních předpisů členských států. V jiné část zprávy figurují takzvaná "reprodukční práva", což v jazyce mezinárodního práva znamená také potrat na vlastní žádost. K autorům těchto připomínek se řadí i náboženští vůdci.
Evropská levice se zmocnila zprávy o situaci v oblasti základních práv v EU, aby prosazovala požadavky ve prospěch potratů a homosexuálů, které nemají nic společného se základními právy. V mezinárodním ani evropském právu neexistují žádné dokumenty, které by podporovaly existenci takových "práv".
Přestože zpráva je svou povahou nezávazná, je to nejškodlivější dokument, který byl schválen ve funkčním období tohoto parlamentu. Je to nejnovější pokus opětovně definovat základní práva a zavést změny jejich významu, aniž by byly měněny jakékoli smlouvy na úrovni Spojených národů nebo EU.
Jedním z dalších aspektů zprávy je požadavek, aby EU zavedla zvláštní směrnici, která by trestala "homofobní" činy. Vzhledem k obecné a mlhavé povaze této formulace se jedná o pokus vyloučit homosexuální kruhy z demokratického práva na svobodnou kritiku. Uplatňování tohoto přístupu by mohlo mít své důsledky z hlediska cenzury.
Výsledek konečného hlasování (401 pro; 220 proti; 67 se zdrželo hlasování) ukazuje, jak hluboce jsou poslanci Evropského parlamentu v této otázce rozděleni. To je porážka pro zpravodaje, protože základní práva jsou cosi, co by mělo Parlament spojovat, ne rozdělovat.
písemně. - Byl bych rád, kdyby tato zpráva podrobněji přezkoumala situaci sirotků a zdravotně postižených dětí v institucionální péči v Rumunsku a v Bulharsku, nejnovějších členských státech EU.
Před vstupem těchto zemí do EU existovaly velké obavy ohledně úrovně péče o sirotky a zdravotně postižené děti. Příští zpráva by snad mohla tuto záležitost přezkoumat podrobněji.
V obecnější rovině jsem své myšlenky k této zprávě sdělil v rozpravě minulý měsíc. Jsem znepokojen tím, že naše kultura lidských práv je nakažena absolutistickými postoji a že tím, že se podbízíme právům zločinců a teroristů podrýváme práva všech ostatních.
V konkrétní rovině jsem přesvědčen, že záležitosti týkající se potratů a antikoncepce nejsou věcí Evropské unie, ale měly by podléhat příslušným právním předpisům na úrovni členských států. Nesouhlasím také s výzvou, aby Charta základních práv měla přednost před právem Spojeného království, které si vyjednalo výjimku z těchto ustanovení.
písemně. - (DE) Hlasoval jsem proti zprávě poslance Catanii. Jsem šokován tím, že služby této sněmovny dokonce prohlásily tuto zprávu v současné podobě za přípustnou. Zpráva neustále porušuje zásadu subsidiarity. Pokud jde o její obsah, všechno, opravdu všechno si zaslouží kritiku. Národní státy nesmějí připustit, aby je někdo zbavil práv nebo omezoval jejich právo rozhodovat o sobě v souvislosti se základními právy. Zpráva je pokusem prosadit na úkor většiny menšinová práva, která nelze uplatňovat na úrovni členských států. Kladný postoj k potratům je pro mě nemyslitelný. Skutečným zadáním zprávy, lidskými právy a jejich uplatňováním v minulých čtyřech letech, se zpráva nezabývá.
písemně. - Zdržel jsem se hlasování o odstavci 62 protože jsem přesvědčen, že každá země - EU je výjimkou - by měla zajistit, aby právní předpisy zakazující zmrzačování ženských pohlavních orgánů byly navrženy a uplatňovány na místní úrovni. Mezinárodní dohoda by byla vhodnější a prozíravější. Situace je taková, že EU nemá v současné době pravomoci v záležitostech zdraví, a neměla by ani o jejich získání usilovat.
Zdržel jsem se také hlasování o odstavci 72, protože jsem znepokojen jeho důsledky pro svobodu projevu. Přestože je diskriminační poznámky třeba odsoudit, nemusí nutně podnítit "nenávist a násilí". To, že se po nás žádá, abychom tento odstavec odsouhlasili, znamená, že ti, kdo budou chtít, ho budou moci použít jako důkaz..
Mé rozhodnutí zdržet se hlasování o pozměňovacím návrhu č. 54 vychází z mého nesouhlasu se zásadou volného pohybu osob EU a zásadou vzájemného uznávání a v žádném případě nevyjadřuje mé názory na partnerství homosexuálních párů, které by měly požívat stejná práva jako ostatní.
písemně. - (FR) Evropský parlament právě hlasoval pro zprávu o situaci v oblasti základních práv předloženou poslancem Cataniou. V době, kdy jsme právě oslavili 60. výročí Všeobecné deklarace lidských práv, tato zpráva zpochybňuje význam pojmu základního práva tak jak jej chápeme.
Je pravda, že Charta základních práv Evropské unie byla výsledkem konsenzu dosaženého po více než roce jednání mezi různými nátlakovými skupinami a lobby, představiteli občanské společnosti a národních vlád, atd. Tento postup, ke kterému jsme jako zástupci zemí Východu nebyli přizváni, je zajímavý v několika aspektech. Charta, jak zpráva poslance Catanii zdůrazňuje, bude právně nezávazný text, dokud Lisabonskou smlouvu neratifikují všechny státy.
Ovšem Agentura pro základní práva založená v rakouském hlavním městě Vídni, vychází kompletně z tohoto politického textu který používá k tomu, aby obhájila postoje, které zaujímá. Je proto zajímavé zběžně se seznámit s tím, jak jsou základní práva podle Charty chápána, na základě analýzy zadání, jimiž se Agentura pro základní práva zabývá. Tento postup je ještě zajímavější, pokud je aplikován na síť odborníků agentury FRALEX, kteří byli najati v létě 2008 a patří zejména do nizozemské sítě "Human European Consultancy".
Hlasoval jsem pro toto usnesení, vzhledem k tomu, že ratifikace Úmluvy významně přispěje k prosazování řádných pracovních norem v celosvětovém měřítku, Podporuje také dohodu uzavřenou sociálními partnery o některých aspektech pracovních podmínek v odvětví námořní dopravy, protože zajišťuje přiměřenou rovnováhu ve vztahu mezi potřebou zlepšit pracovní podmínky a chránit zdraví a bezpečnost námořníků, ale také proto, že tato profesní kategorie v Rumunsku existuje.
Usnesení předložené paní Mary Lou McDonaldovou shrnuje hlavní body, které musí zohlednit návrh směrnice Rady o Úmluvě o práci na moři z roku 2006, kterou se mění směrnice 1999/63/ES.
Pracovníci na moři patří do kategorie, která vykonává své činnosti v krajně náročných, často dokonce nebezpečných podmínkách. To je důvod, proč potřebujeme normy pro pracovní podmínky, které nám umožní vzít v úvahu zdraví a bezpečnost těchto pracovníků a také jasná pravidla pro jejich zaměstnávání. První krokem při stanovení těchto norem musí být zdůraznění potřeb a problémů, které zaměstnanci a zaměstnavatelé v odvětví námořní dopravy určili, a zároveň zajištění určité míry flexibility v jejich vynucování členskými státy.
Dokumenty, které přijímáme na úrovni Společenství, musí být následovány akcí členských států a postupy sledování realizovanými Komisí, abychom se ujistili, že tato ustanovení jsou uplatňována. Dále pokud jde o normy pro práci na moři, Evropská unie má možnost etablovat se jako lídr v transformování těchto norem do zásad, které lze uplatnit kdekoli ve světě.
písemně. - (IT) Hlasovala jsem pro tuto zprávu o návrhu směrnice Rady, kterou se provádí dohoda uzavřená mezi Svazem provozovatelů námořních plavidel Evropského společenství (ECSA) a Federací odborů pracovníků v dopravě v Evropské unii (FST) o Úmluvě o práci na moři, 2006, kterou se mění směrnice 1999/63/ES, protože sjednocuje mezinárodní minimální pracovní práva. To je důležité k zajištění lepších pracovních podmínek a větší bezpečnosti, a zároveň respektování důstojnosti těchto profesionálních pracovníků.
Litujeme ale, že návrhy, které naše skupina předložila, nebyly přijaty, konkrétně ty, které usilovaly o odstranění veškerých právních nejistot nebo poškození práce uskutečněné sociálními partnery k dosažení dohody. Úmluva samotná připouští, že země by neměly mít flexibilní podmínky a to byl důvod, proč byl návrh směrnice předložen, se souhlasem sociálních partnerů. Nesouhlasíme proto s většinou poslanců Evropského parlamentu v tom, že otázku flexibility začlenila do odstavce 6.
písemně. - (IT) Vážený pane předsedající, dámy a pánové, rád bych potvrdil, že jsem hlasoval pro usnesení o Úmluvě o práci na moři, 2006 (postupy týkající se sociálního dialogu).
Plně podporuji dohodu uzavřenou zaměstnanci a zaměstnavateli o některých aspektech pracovních podmínek pracovníků v odvětví námořní dopravy, protože zajišťuje přiměřenou rovnováhu ve vztahu mezi potřebou zlepšit pracovní podmínky a chránit zdraví a bezpečnost námořníků. Kromě toho jsem přesvědčen, že je nesmírně důležité definovat a prosadit celosvětové minimální normy pro podmínky zaměstnávání, zdraví a bezpečnost námořníků pracujících na moři nebo na palubě lodí vyplouvajících na moře. A konečně, jsem spokojený s rolí, kterou hrají zaměstnavatelé a zaměstnanci ve zlepšení zdravotních a bezpečnostních podmínek pro pracovníky.
Hlasoval jsem pro zprávu. Více než jindy si nyní uvědomujeme, jak důležitou úlohu hraje orgán, jako je Rada OSN pro lidská práva (HRC). Dosavadní přijatá opatření je třeba podpořit a měli bychom ocenit také aktivní úlohu, kterou v rámci HRC hraje Evropská unie, navzdory nesporným omezením, jaká představuje nepřítomnost Spojených států; tato nepřítomnost často staví EU do izolace. To by však nemělo být pro Evropskou unii výmluvou, neboť by měla být schopná vynaložit politické úsilí a vytvořit jednotné soudržné vedení, které překoná proti sobě stojící zeměpisné bloky, které v jejím rámci často pozorujeme.
HRC tak musí udělat ještě velký kus práce, aby získala větší důvěryhodnost a autoritu a aby přiměla vlády plnit svou povinnost v mezinárodním měřítku. Plně proto podporuji novou analýzu se zřetelem na revizi a chtěl bych potvrdit, že posílení HRC je velice významnou etapou na cestě civilizace, kterou EU vždy podporovala.
Hlasoval jsem pro zprávu poslankyně Andrikienėové o budoucnosti Rady OSN pro lidská práva, neboť mám pocit, že Evropská unie potřebuje dlouhodobou strategii pro působení této instituce, která se musí stát hlavním celosvětovým fórem pro lidská práva. Domnívám se, že členské státy EU musí prokázat větší jednotu a účinnost při podpoře určitých společných stanovisek EU o lidských právech.
Evropská unie se musí stát celosvětovou vůdčí silou a iniciovat strategie na ochranu lidských práv všude na světě. Větší pozornost musíme zaměřit na prosazování lidských práv v oblasti sociální, ekonomické a kulturní, protože chudoba, zaostalost a nízká úroveň vzdělání a kultury mezi obyvatelstvem mají negativní dopady, které se násobí.
Aby získala širší podporu pro své postoje, Evropská unie musí vytvořit mechanismy pro utváření koalic a začít pořádat pravidelná setkání na určitá témata se všemi demokratickými státy na druhých kontinentech. Důležité také je, aby na mezinárodní fóra státy vysílaly skutečné odborníky v dané oblasti, což zpráva paní Andrikienėové naléhavě a plným právem doporučuje.
písemně. - (NL) Hlasoval jsem proti této zprávě, protože tuto Radu pro lidská práva nelze v žádném případě považovat za legitimní orgán. Je pro mě nepřijatelné, aby země jako Kuba, Saudská Arábie, Egypt, Pákistán, Jordánsko a řada afrických režimů vydávaly usnesení, která kritizují situaci lidských práv v jiných zemích. Situace politických či náboženských disidentů v těchto zemích je otevřeným výsměchem této instituci.
Hlasoval jsem pro tento návrh usnesení Evropského parlamentu, protože uznávání, podpora a záruka univerzální platnosti lidských práv jsou nedílnou součástí právních acquis Evropské unie a je to jedna z hlavních zásad EU. Hlasoval jsem pro něj také vzhledem k tomu, že Organizace spojených národů a její Rada pro lidská práva patří k těm organizacím, které se jsou nejzpůsobilejší pro komplexní řešení problematiky související s lidskými právy a výzvami v humanitární oblasti. Myslím si, že lidská práva a demokracie jsou klíčovými prvky ve vnějších vztazích a vnější politice Evropské unie.
písemně. - Pane předsedající, potěšilo mě, že mohu hlasovat pro zprávu paní Andrikienėové týkající se Rady OSN pro lidská práva, neboť vítám skutečnost, že tato agentura je mnohem důvěryhodnější než její předchůdkyně, Komise OSN pro lidská práva. Komise se značně zdiskreditovala, neboť několik jejích členských zemí mělo v oblasti lidských práv velice pochybnou pověst.
Pravidelné přezkoumávání situace v oblasti lidských práv v jednotlivých členských zemích je klíčovým prvkem zvyšujícím prestiž Rady. To bude zvlášť důležité v dalším kole přezkoumávání, které bude zahrnovat Rusko, Kubu, Saúdskou Arábii a Čínu.
Vítám rovněž ta ustanovení ve zprávě, která se zaměřují na posouzení koordinace mezi členskými státy EU v této oblasti. Je nesmírně důležité, že EU jako organizace, která ve svém působení klade lidská práva na první místo, spolupracuje s mnohonárodnostními partnery, jako je OSN, které mají obdobné ideály a s nimiž navazuje hlubší spolupráci. Spolupráce je nezbytná, aby se lidská práva už nestávala pouhým cílem zahraniční politiky z obchodních nebo strategických důvodů.
Zpráva prozrazuje určitou nespokojenost Evropského parlamentu s Radou OSN pro lidská práva (UNHRC), neboť členské státy EU představují "početní menšinu", což v jeho pojetí "závažným způsobem omezuje schopnost EU ovlivňovat agendu UNHRC" a zajistit si požadovanou úlohu jako "vedoucí síla".
Tato vznešená vize vychází z nepřijatelné snahy zavést EU jako model pojímání lidských práv, zejména když fakta usvědčují její politiku v této oblasti z pokrytectví, jak dokazuje spoluvina EU ve vztahu k Izraeli - viz její zdržení se hlasování o usnesení UNHRC o Palestině.
Zpráva je plná rozporů, zejména když "lituje rozdělení UNHRC do regionálních bloků", zatímco současně tvrdí, že podporuje "koordinovaný společný postoj EU v rámci UNHRC". Není to rovněž politika bloků, nebo je politika bloků špatná pouze tehdy, nefunguje-li ve prospěch EU?
Na rozdíl od EP nepovažujeme za "politováníhodné", že Spojené státy nejsou v UNHRC zastoupeny, neboť za prvé neustále porušují lidská práva a mezinárodní právo, a také proto, že nekandidovaly, aby se vyhnuly ostudě, že nebudou zvoleny. Je pochopitelné proč. <BRK>
písemně. - (SV) Tato zpráva obsahuje překvapivě mnoho rozumných názorů, které pocházejí z Výboru pro zahraniční věci. Objevuje se zde například názor, že je dobré, aby členské státy EU otevřeně vyjadřovaly své postoje a nepřipustily, aby předsednictví EU hovořilo za všechny země. Podobná prohlášení se vyskytují jen velice zřídka a já je vítám.
Bohužel toho pozitivního je zde pomálu. Jednu z nejproblematičtějších formulací najdeme v úvodní části H, kde si výbor stěžuje, že "členské státy chtějí neustále jednat nezávisle na OSN". "Jeden stát, jeden hlas" je ostatně jedním ze základních kamenů Organizace spojených národů. Výbor pro zahraniční věci také lituje, že UNHRC se stále více rozděluje na regionální bloky. Docela paradoxní je, že některé regionální bloky - například EU - jsou zřejmě potřebné.
Evropský parlament není, nemůže být a ani by neměl být zárukou dodržování lidských práv ve světě. To je vidět zejména na prohlášeních poslanců této sněmovny například o homosexuálech. I když podstata zprávy je pravděpodobně dobrá, v dnešním hlasování jsem hlasoval proti ní.
písemně. - (DE) Evropská unie prohlašuje, že lidská práva a demokracii klade ve vnějších vztazích na první místo. Tato sněmovna vyzývá Evropskou unii, aby při ratifikaci smluv věnovala pozornost důvěryhodnosti v oblasti lidských práv. Jenomže vlastní důvěryhodnost Evropské unie se ztratila: postaraly se o to přelety CIA, neschopnost přijmout kroky v případě mučících věznic Spojených států a její kličkování v mezinárodním právu - například v případě kosovské krize.
Jak může nějaké společenství, které chce budit dojem, že mu tolik záleží na demokracii, popírat výsledky referenda, opakovat hlasování, dokud nebude dosaženo žádoucího výsledku, a trestat členské státy za výsledky voleb? Pokud by Evropské unii skutečně tolik záleželo na respektu k jejímu často citovanému společenství hodnot, byla by musela již dávno přerušit přístupová jednání s Tureckem, ale nejpozději od té doby, kdy haraší se zbraněmi. Místo toho, aby se skutečně snažila prosazovat lidská práva a společné hodnoty, v současné době Evropská unie každým rokem podle všeho vyhazuje přibližně 15 milionů EUR na zbytečnou Evropskou agenturu pro základní práva (FRA).
písemně. - Hlasoval jsem pro zprávu o vývoji Rady OSN pro lidská práva, neboť i když si uvědomuji nepopiratelné úspěchy a úsilí vynaložené na zvýšení důvěryhodnosti a úrovně ochrany lidských práv, pevně věřím, že v budoucnu je fungování tohoto orgánu možno ještě zlepšit.
Zároveň se domnívám, že Evropská unie musí i nadále zastávat aktivní a vysoce sledovanou úlohu při formování a fungování Rady OSN.
Rovněž oceňuji, že zpráva vyzývá Evropskou unii, aby opětovně potvrdila a důsledně bránila zásady univerzální platnosti a nezávislosti lidských práv.
písemně. - (PT) Pokud Organizace spojených národů a s ní spojené různé agentury a organizace mají být svým charakterem odrazem světa, je přirozené, že výsledný obraz není tím, který bychom si přáli nebo který bychom chtěli vytvořit. V souvislosti s rozpravou o Radě Organizace spojených národů pro lidská práva jsou tyto úvahy nutné.
Lze předpokládat, že debaty o lidských právech a rozhodování na základě hlasování ve světě, kde některé země lidská práva vůbec neberou na vědomí, mohou přinést prapodivné výsledky. Není to pouze otázka legitimity. Je to především otázka jazyka. Jaké hodnotící kritérium asi tak mohou sdílet vlády Libye nebo Zimbabwe společně s demokratickými státy, které jsou odpovědné svým obyvatelům? Pochopitelně žádné. Avšak právě proto je tady diplomacie, aby napomáhala dialogu mezi těmi, kteří hovoří různými jazyky. Mezi sobě rovnými není zprostředkování zapotřebí.
Musí tudíž existovat místa pro dialog a tuto politiku dialogu je nutno podporovat a prosazovat. Jinak nemohu věřit, že kritériem našich hodnot a našich kroků může být nebo by mělo být něco, o čem se rozhoduje v takových souvislostech.
písemně. - (IT) Pane předsedající, dámy a pánové, hlasoval jsem pro zprávu paní Andrikienėové o vývoji Rady OSN pro lidská práva a úlohy Evropské unie. Evropská pozice v Radě je klíčová.
Evropská unie, která klade lidská práva a demokracii na čelní místo svých vnějších vztahů, zejména ve svém působení v rámci mezinárodních organizací pro lidská práva, se vlastně od samého počátku zavázala převzít aktivní a viditelnou úlohu při vzniku a fungování Rady pro lidská práva s cílem prosazovat nejvyšší standardy v oblasti lidských práv prostřednictvím financování a spolufinancování dokumentů vymezujících standardy.
Vítám proto návrh paní Andrikienėové, který zkoumá, jaká opatření může EU přijmout, aby zvýšila svůj vliv v Radě pro lidská práva a dala jí nový impuls k účinnějšímu působení.
písemně. - (PL) Dne 15. března 2006 Valné shromáždění OSN přijalo usnesení nahrazující Komisi OSN pro lidská práva Radou pro lidská práva, mezinárodním orgánem na prosazování a ochranu lidských práv.
Změnu názvu provázelo zavedení nových mechanismů a postupů, které zvyšují možnosti Rady pro lidská práva.
Zpráva si klade za cíl zhodnotit dosažené úspěchy Rady a posoudit, nakolik výsledky naplnily očekávání. A především má stanovit, v čem je případně možné činnost Rady zlepšit.
Nezapomínejme, že demokracie a lidská práva jsou pilířem, na němž Evropská unie zakládá své působení na mezinárodní scéně. Evropská unie si vytkla velice významnou úlohu v mezinárodních organizacích, které se zabývají lidskými právy, a také se aktivně podílela na ustavení Rady pro lidská práva. Za jejího přispění vznikaly texty, jako jsou úmluvy či usnesení stanovující normy pro ochranu lidských práv.
Bohužel Evropské unii často chybí předvídavost (zejména v důsledku časově náročných postupů, které jsou pro vypracování společných stanovisek někdy nezbytné) a schopnost postavit se do čela iniciativ v otázkách lidských práv.
písemně. - Spolu se svými britskými konzervativními kolegy podporuji činnost OSN a Rady OSN pro lidská práva. Uznáváme nutnost další reformy Rady za účelem zlepšení situace v oblasti lidských práv na celém světě.
Souhlasíme s tím, aby členské státy EU společně vypracovávaly souhlasná stanoviska v rámci Rady, ale zdůrazňujeme, že je důležité, aby každý stát hájil své vlastní vnitrostátní zájmy a stanoviska.
Naše podpora této zprávy neznamená, že podporujeme onen odstavce ve zprávě (odstavec 56), který požaduje provádění usnesení OSN týkající se moratoria na trest smrti. Trest smrti je pro každého konzervativního poslance EP věcí svědomí.
Hlasuji pro. Vzhledem k blížícímu se dalšímu setkání s voliči je třeba poskytnout občanům, kteří budou volit, všechny nástroje umožňující přístup k dokumentům Evropského parlamentu. V době, kdy žádáme voliče, aby těmto orgánům dali svou důvěru, musíme se současně snažit o odstranění všech překážek, které z hlediska transparentnosti a dostupnosti dosud existují.
Proto se domnívám, že voliči by také měli mít možnost kontrolovat činnost, účast a docházku poslanců v rámci parlamentní činnosti, a to absolutně, relativně a procentuálně, a že by měla být rovněž přijata opatření umožňující přístup k informacím o odměnách a výdajích poslanců. A na závěr, věřím, že toho lze dosáhnout do konce stávajícího parlamentního období.
písemně. - (RO) Právo na přístup k dokumentům Parlamentu, Rady a Komise je základním právem, které požívají všichni občané a rezidenti Evropské unie (v souladu se Smlouvou o EU, články 254 a 255).
Chtěl bych však upozornit na jednu věc. Domnívám se, že zveřejnění pracovních dokumentů evropských orgánů je pouze prvním krokem, neboť většina občanů Evropy nerozumí postupům, které používáme, a nebudou vědět, jak potřebné informace vyhledat. V tomto směru souhlasím se svým kolegou, který navrhuje vytvoření jednotného evropského přístupového portálu pro všechny dokumenty, jehož struktura bude všem dobře srozumitelná. Tento portál by měl poskytovat informace přístupným a jednoduchým způsobem, aby jej evropští občané mohli bez problémů používat. Tato technická řešení nepochybně existují a já věřím, že se na realizaci tohoto portálu najdou finanční prostředky.
Nicméně jsem hlasoval proti zprávě, protože i když obecný rámec je správný, některé jednotlivosti navrhované mým kolegou jsou nepřijatelné.
písemně. - (NL) Jelikož jsem zastáncem co největší otevřenosti ve všech orgánech EU, hlasoval jsem důrazně pro tuto zprávu. Je dobré, že různé evropské orgány jsou podrobovány vážné kritice. Evropská rada přijímá závažná politická rozhodnutí a projednává velmi důležité a sporné otázky. Bylo by rovněž znepokojivé a nepřijatelné, pokud by Rada neumožňovala zveřejňovat přesná stanoviska různých národních delegací v době rozhodování. Parlament by si měl ovšem udělat pořádek také sám u sebe a měl by po všech stránkách zaručit co největší otevřenost.
písemně. - (NL) Vysvětlení hlasování jménem delegace Křesťanskodemokratické výzvy (CDA) v Evropském parlamentu o zprávě pana Cappata týkající se dostupnosti dokumentů.
Delegace CDA se dnes v Evropském parlamentu zdržela hlasování o zprávě týkající se dostupnosti dokumentů. Důvodem však není to, že bychom měli problém s transparentností. Jsme pro transparentnost a pro demokratickou kontrolu. Ne nadarmo u kolébky právních předpisů Společenství v této oblasti stála bývalá poslankyně Evropského parlamentu paní Maij-Weggenová.
Zdrželi jsme se hlasování proto, že zpráva pana Cappata obsahuje příliš mnoho nepřesností, nesprávné formulace a příliš zjednodušující tvrzení. Například podle našeho názoru by měla být zaručena dostupnost dokumentů Rady, ale je jasný rozdíl mezi dokumenty, které se týkají legislativních postupů, a dokumenty vztahující se k jiným postupům. Zpravodaj však mezi těmito postupy nerozlišuje. Znepokojuje nás také velká administrativní zátěž, kterou by s sebou nesla doporučení obsažená ve zprávě pana Cappata.
Zprávu jsme nemohli schválit vzhledem k nepřesnostem a nejasným tvrzením. A jelikož jsme v podstatě chtěli podpořit zásadu transparentnosti a demokratické kontroly, zdrželi jsme se nakonec hlasování.
písemně. - (NL) Důrazně jsem hlasoval pro tuto zprávu. Pro jednou to bolet nebude. I když musíme tleskat tomu, že některé z evropských orgánů začínají být podrobovány závažné kritice, rád bych uvedl jednu poznámku. Vzhledem k tomu, že Evropská rada je u kormidla a nakonec rozhoduje o velice důležitých a kontroverzních otázkách, je nepřijatelné, aby Rada bránila zveřejnění stanovisek různých národních delegací v době rozhodování. Je pravda, že Parlament by si měl udělat pořádek sám u sebe, a než někomu začne mýt hlavu, měl by po všech stránkách zaručit co největší otevřenost.
písemně. - Současný návrh z vlastního podnětu, který předložil Marco Cappato, požaduje, aby Parlament schválil zprávu o provádění nařízení 1049/2001 o přístupu veřejnosti k dokumentům Evropského parlamentu, Rady a Komise v případech, kdy vykonávají své legislativní funkce.
Zatímco cíl zvýšit transparentnost evropských orgánů má moji plnou podporu, toto nařízení obsahuje tři hlavní body, které podle mého názoru opravňují k dalšímu přezkoumání.
(1) Velmi důležitá ochrana důvěrných informací ve vztahu klient a právník není dostatečně ošetřena, jak stojí v rozhodnutí ve věci Turco zmiňovaném v úvodních odstavcích, a výzvu na jeho uplatnění nelze podpořit.
(2) Jednotlivé procesy, jejichž prostřednictvím národní vlády docházejí k rozhodnutí, mohou být rovněž těžce narušeny, bude-li zrušen souhlas požadovaný k uvolnění dokumentů předávaných orgánům EU, a
(3) Tato celounijní doporučení neberou v úvahu různé přístupy ke svobodě informací v jednotlivých členských státech.
Aby politické debaty mezi politickými skupinami probíhaly plně a otevřeně, je vyžadován určitý stupeň důvěrnosti, a zveřejňování těchto názorů může nadělat více škody než užitku. Vyhlídka na regulované výměny názorů namísto živé diskuse je špatnou předzvěstí pro naše demokratické instituce.
písemně. - (FR) Nikdo, kdo je obeznámen s tajemnými mystérii Evropské komise, Evropského parlamentu a Evropské rady, nepochybuje o tom, že hledání přístupu k informacím o orgánech Evropské unie zůstává pro běžného člověka cestou plnou nástrah. A to z mnoha důvodů.
Je to problém obrovského množství vydaných dokumentů uveřejňovaných v nesčetných podobách (zprávy, expertizy, usnesení, směrnice, nařízení a tak dále), stejně jako problém nedostatečné jednoduchosti a srozumitelnosti registrů institucí a webových stránek a nedostatečné průhlednosti a komunikace.
Tato zpráva zcela správně navrhuje, aby se tyto problémy řešily zajištěním větší transparentnosti evropských orgánů.
To spadá do širšího okruhu posilování úlohy občanů Unie v tom, jakým způsobem Unie funguje a jak chápe věci. Národy Evropy nechtějí být neustále vylučovány z rozhodnutí, která mají přímý dopad na jejich každodenní život, a přitom nemají žádné právo na kontrolu nebo námitky. Při vzácných příležitostech, kdy nechali zaznít svůj hlas v referendu, se odvrátili od svých čelních zástupců a bruselských úředníků, kteří nevidí, neslyší a nereagují na jejich potřeby a požadavky.
Zajištění větší transparentnosti evropských orgánů je prvním krokem směrem k nové Evropě, Evropě národů a Evropě suverénních států.
písemně. - (DE) Hlasoval jsem pro výroční zprávy o zjednodušení přístupu k dokumentům orgánů EU.
Není sporu o tom, že by měl být usnadněn přístup k různým dokumentům Evropského parlamentu, Rady a Komise. Občané Evropské unie nesmějí mít pocit, že jsou vyloučeni z činnosti a hlasování orgánů EU. Kromě toho mají právo na veškeré informace, které lze poskytnout.
Měli bychom však prověřit, zda by zveřejňování nemělo být nějak omezeno, aby nakonec lidé neztráceli přehled. Za prvé nikdo nechce být zahlcen informacemi, a za druhé i nadále je třeba respektovat soukromí zaměstnanců, neboť běžně se stává, že i sebemenší podrobný údaj je všeobecně přístupný, a to i jiným institucím včetně těch vnitrostátních.
písemně. - (IT) Pane předsedající, dámy a pánové, hlasoval jsem pro návrh předložený panem Cappatem o přístupu veřejnosti k dokumentům Evropského parlamentu, Rady a Komise.
Pro Evropskou unii má zásadní důležitost, aby občané měli pocit, že orgány Společenství jsou jim nablízku. Toho lze dosáhnout pouze zpřístupněním dokumentů těchto tří orgánů veřejnosti. Plně proto souhlasím se zpravodajem, když prohlašuje, že musíme vyzvat orgány EU a členské státy, aby podporovaly společnou správní kulturu transparentnosti vycházející ze zásad vytyčených v článku 41 Listiny základních práv Evropské unie, z judikatury Soudního dvora Evropských společenství, z doporučení evropského veřejného ochránce práv a z osvědčené praxe členských států.
Nakonec vítám iniciativu pana Cappata, neboť se domnívám, že pro zlepšení a urychlení integračních procesů je třeba, aby poskytování informací veřejnosti mělo velmi vysokou prioritu, vzhledem k problémům se špatnou docházkou italských poslanců do sněmovny.
písemně. - (PL) Smlouva o Evropské unii stanoví, že prioritu musí mít transparentnost a stále těsnější vazby mezi národy Evropy a že rozhodnutí musí být přijímána co nejotevřeněji a co nejblíže občanům. V demokratickém systému průhlednost umožňuje občanům těsnější účast na rozhodování a zaručuje větší důvěryhodnost a účinnost správy a její odpovědnost vůči občanům.
Rozhodnutí ESD v případu Turco se výrazným způsobem odrazí na transparentnosti a dostupnosti dokumentů evropských orgánů, které se zabývají legislativními otázkami.
Rozhodnutí potvrzuje, že zmíněná zásada by měla mít prioritu a měla by platit pro všechny orgány společenství, a (což je velmi důležité) možné výjimky je třeba přesně vymezit a posuzovat případ od případu z hlediska převažujícího veřejného zájmu, tedy otevřenosti. Otevřenost zvyšuje důvěru v instituce, neboť umožňuje otevřenou diskusi.
ESD prohlásil, že ze zamítnutí přístupu k dokumentům nelze v tomto případě odvozovat všeobecný požadavek na důvěrnost právních názorů k legislativním otázkám.
písemně. - (DE) Tuto zprávu jsem odmítl. Požadavky, které vznáší, daleko přesahují to, co rozumím pod pojmem transparentnost. Za nebezpečné bez dalšího vysvětlení považuji zveřejnění prezenční a hlasovací listiny poslanců EP. Já mám docházku dobrou, takže jsem mimo podezření. Důležité rovněž je, aby poslancům EP byla zachována právní ochrana osobnosti. Evropa by pro začátek mohla zvýšit transparentnost zveřejňováním obsahu veřejných zasedání Rady a Komise, než začne nutit poslance k obnažování. Kromě toho musí existovat důvěrnost mezi orgány během obtížné vyjednávací fáze.
písemně. - (SK) Evropská unie na základě zkušeností členských států začala uznávat skutečné "právo na přístup k dokumentům" a "právo na informace" vycházející ze zásad demokracie, transparentnosti, veřejného zájmu a otevřenosti.
Evropský parlament je přesvědčený, že přístup k informacím týkajících se orgánů EU je pro běžného občana problematický vzhledem k chybějící účinné meziinstitucionální politice transparentnosti a komunikace orientované na občana.
V zájmu větší transparentnosti by měly orgány EU respektovat zásadu mnohojazyčnosti. V roce 2008 jsem představila písemné prohlášení Evropského parlamentu k této otázce. EU používá jako pracovní jazyky všechny jazyky členských států, nikoli pouze jeden jazyk nebo některé jazyky, které by si zvolila a kterým by značná část jejích občanů nemusela rozumět.
Překlad legislativních, politických a administrativních dokumentů umožňuje EU plnit své právní závazky a zároveň systém mnohojazyčnosti zvyšuje transparentnost, legitimitu a účinnost Unie. To je v zájmu dobré přípravy voleb do Evropského parlamentu, které se uskuteční v červnu 2009.
Tímto žádám orgány EU, aby zajistily, aby v rozpočtu EU byly vyčleněny prostředky potřebné na doplnění chybějících pracovních míst pro úřední překladatele v orgánech EU; Evropský parlament žádá orgány EU, aby bezodkladně přeložily do všech úředních jazyků EU všechny legislativní, politické a administrativní dokumenty za toto parlamentní období, aby občané mohli sledovat politickou činnost všech orgánů.
(DE) Pane předsedající, jsem vám zavázán za předání slova. S vaším svolením a se svolením kolegů poslanců bych rád učinil dvě poznámky, z nichž první se bude týkat usnesení, o němž budeme hlasovat, a druhá bude osobní prohlášení ohledně jednoho člena této sněmovny.
Co se týče usnesení, má skupina na toto téma včera znovu diskutovala. Diskuse byla velmi podrobná a velmi vášnivá, ale také velmi podnětná. Jsem přesvědčen, že dnes, když se připravujeme k hlasování, jsme všichni otřeseni tím, co nám právě oznámil pan Wurtz. Když se ozbrojené konflikty vyhrotí natolik, že ani mezinárodní instituce již nejsou v bezpečí, pak je situace nesmírně vážná. V tomto případě musí být zejména Izrael vyzván k respektování orgánů mezinárodního společenství, protože v opačném případě by byla ohrožena humanitární infrastruktura, což nepochybně není v souladu s mezinárodním právem.
Nicméně jsme se rozhodli podpořit toto usnesení, protože se - na základě včerejší dlouhé diskuse - domníváme, že je správné a nutné přijmout jej nyní a že je nezbytné, abychom za nás, za Evropský parlament jako instituci, takové signály vysílali. Jedna věc je však jistá, tedy to, že když se násilí vystupňuje natolik, že neušetří ani školy a školky, není to záležitost k politování, ale k nejpřísnějšímu odsouzení. Přestože to není obsaženo v usnesení,
chceme to zde zdůraznit, protože se domníváme, že toto přesvědčení odráží pocity mnoha našich kolegů poslanců, včetně poslanců z jiných skupin.
Dovolte mi, abych dnes řekl několik slov o našem kolegovi, který po celou svou politickou kariéru významně přispíval k míru ve světě a v Evropské unii. Toto je poslední plenární zasedání, které můj kolega pan Rocard navštíví. Pro nás ve skupině socialistů v Evropském parlamentu, ale věřím, že pro nás všechny...
Mnohokrát vám děkuji, pane Schulzi. Vzhledem k tomu, že jsem se včera nemohl kvůli návštěvě předsedy Rady, českého premiéra Mirka Topolánka, zúčastnit oslavy, rád bych panu Rocardovi řekl následující. Pane Rocarde, rád bych vám vyjádřil své přátelství a hlubokou úctu k vám a popřál vám štěstí a úspěch ve všech vašich budoucích plánech. Doufám, že se budeme i nadále často setkávat a chci vám poděkovat za váš významný příspěvek evropské integraci. Máte mé upřímné díky, pane Rocarde!
(DE) Pane předsedo, ve shodě s mou skupinou i s ostatními skupinami chci navrhnout následující změnu:
Nahradit frázi "zvláštní odpovědnost" frází "významnou roli", takže konečné znění bude: "což znamená významnou roli pro Egypt".
Dámy a pánové, rád bych vás informoval, že se z titulu mé funkce předsedy parlamentního shromáždění EU-Středomoří (EMPA) pokusím v úřadu EMPA dosáhnout podobného rozhodnutí, jakého právě dosáhla tato sněmovna.
autor. - Pane předsedající, pronásledování laureátky Nobelovy ceny paní Širin Ebadiové je jen jedním z mnoha případů, které se v současnosti odehrávají v Íránu, a takové pronásledování by nás nemělo překvapit, vezmeme-li v úvahu omezené vnímání anachronisticky teokratických vládců této země.
Neměla by nás překvapit ani skutečnost, že režim v Íránu nebude tomuto usnesení věnovat ani pramalou pozornost. Budou se mu smát a vyhodí je do koše stejně, jako to udělali se všemi předchozími usneseními tohoto Parlamentu. A kdo se jim může divit? Vědí, že naše usnesení jsou jen slova, nikoli činy, a podle jejich názoru nejsou hodna ani papíru, na němž jsou napsaná.
Pokud chceme skutečně pomoci přinést do Íránu změnu, pak musíme sladit své činy a slova. Například můžeme odstranit PMOI z našeho seznamu teroristů nebo můžeme zastavit lukrativní dohody mezi členskými státy EU a kandidátskými zeměmi a Íránem. Pokud přijmeme takové opatření, pak si můžeme být jisti, že úřady v Teheránu nás budou brát vážně a rozmyslí si, zda budou pokračovat v pronásledování svých občanů hledajících demokracii.
Proto se mi zdá, že bychom měli mít vedle tohoto návrhu usnesení ještě jeden, který vyzývá vlády členských států EU, jako je Spojené království a Francie, a kandidátské země jako Turecko, aby opustily svůj pokrytecký postoj k Íránu a začaly okamžitě přijímat skutečná a účinná opatření proti němu.
autorka. - Pane předsedající, příběh Širin Ebadiové, první muslimské ženy a prvního íránského občana, který dostal Nobelovu cenu, je pravděpodobně většině z nás dobře znám. Byla první soudkyní ve své zemi, ale byla donucena rezignovat kvůli íránské revoluci.
Bránila práva íránských žen a dětí a bojovala za změnu rozvodových a dědických zákonů v Íránu. Zastávala se náboženských menšin a jejich práv a nedávno hájila sedm stoupenců víry Bahá'í, kteří byli kolektivně zadrženi a kteří čelí pronásledování stejně jako mnoho jiných věřících v Íránu. Ale úctu nás všech zde ve sněmovně si zasloužila zejména svou prací v oblasti lidských práv a svou odvahou a odhodláním.
Spolu s dalšími aktivisty za lidská práva statečně založila Centrum na ochranu lidských práv v Teheránu. Jeho účelem bylo informovat o porušování lidských práv v Íránu, zastupovat politické vězně a pomáhat jejich rodinám. Úřady se však od začátku snažily centrum uzavřít. Těm, kteří v něm pracovali, vyhrožovali, uvěznili je a zastrašovali. Širin Ebadiová osobně mnohokrát čelila výhrůžkám smrtí a mezinárodní společenství se jistou dobu obávalo o její bezpečnost. Poté, právě před Vánocemi, když se lidé v centru chystali oslavit 60. výročí Všeobecné deklarace lidských práv, íránští bezpečnostní funkcionáři centrum uzavřeli.
Centrum musí být okamžitě znovu otevřeno. Musíme vyvinout nátlak na Komisi, na vysoké představitele, české předsednictví a na vlastní členské státy, aby se tímto případem zabývali a zajistili znovuotevření centra.
Pro nás, kteří sedíme zde ve sněmovně, je těžké skutečně chápat, jakou statečnost, odvahu a sílu musí projevovat aktivisté za lidská práva, jako je Širin Ebadiová, aby mohli pracovat v Íránu a postavit se diktatuře. Práce advokátů a aktivistů za lidská práva je však potřebná, aby vrhala světlo na události v Íránu, aby dodávala naději lidem, jako jsou bratři Alaeiovi. Araš a Kamjárr Alaeiovi jsou lékaři, kteří pomáhají lidem s HIV a AIDS a kteří byli obviněni ze spolupráce s nepřítelem, přitom oni se jen snaží pomáhat nemocným.
Doufám, že se dočkáme znovuotevření centra lidských práv a že tento Parlament udělá, co bude v jeho silách, aby pomohl Širin Ebadiové. Nakonec, jsme lidské bytosti a její boj je také naším bojem.
autorka. - Pane předsedající, domnívám se, že je důležité, abychom podporovali obhájce lidských práv, ať si myslíme, že nás vlády budou poslouchat, nebo ne. Lidé nám často říkají, že hlasy z venčí, které uznávají, v jakém ohrožení žijí, jim dodávají velkou odvahu.
Jak již bylo řečeno, toto je závažný případ, protože útok na takto mezinárodně uznávanou zastánkyni lidských práv naznačuje, že lidé vyjadřující pochybnosti o státu nebo uplatňující svá základní práva jako právo na svobodu vyznání nejsou v bezpečí, takže se musí buď podrobit vůli státu, nebo čelit důsledkům.
Samotná Širin Ebadiová mnohokrát čelila hrozbám smrtí, zejména proto, že hájila sedmičlenné vedení víry Bahá'í v Íránu, které také samo čelí silnému pronásledování. V uplynulých 24 hodinách jsme byli svědky dalších zatčení lidí, kteří s ní spolupracují, a také dalších stoupenců víry Bahá'í.
Když se zaměříme na naši činnost, také je třeba si uvědomit, že vidíme posun v tom, jak některé vlády ve světě vnímají lidská práva, a že to má vliv na země, s nimiž má Evropská unie styky. V současné době se domnívají, že nemusí lidským právům věnovat moc pozornosti, protože mohou obchodovat a spolupracovat se zeměmi, které se o lidská práva nestarají. Proto si myslím, že je ještě důležitější, abychom prosadili tyto normy a abychom se nesnažili, jak již bylo řečeno, posilovat obchod se zeměmi, jejichž situace v oblasti lidských práva je mizerná, a snažili se podporovat ty, kdo pracují ve prospěch lidských práv, a demokraty, kteří se staví proti nedemokratickým silám.
autor. - Pane předsedající, situace íránských obyvatel, kteří žijí v tyranské diktatuře teheránských mulláhů, je znepokojivá a od roku 2005 se ve všech oblastech zhoršuje. Proto vyzývám Komisi, aby pokračovala v monitorování tamní situace v oblasti lidských práv a během první poloviny tohoto roku předložila podrobnou zprávu o této situaci.
Dnes protestujeme proti pronásledování nositelky Nobelovy ceny, paní Širin Ebadiové, a jejího Centra na ochranu lidských práv. Často slyšíme otázky, jaký je výsledek těchto protestů. Tuto otázku bychom měli položit také Radě a Komisi.
Íránský režim je možná největší hrozbou světovému míru a právnímu řádu. S nejvyšší pravděpodobností bude Teherán v blízké budoucnosti mít jaderné hlavice - již teď na ně má nosné rakety. Írán je také velkým vývozcem terorismu - například do Iráku, podporuje Hizballáh a Hamás.
Zároveň EU stále doufá, že tuto diktaturu přesvědčí pomocí kompromisů, a donedávna pomáhala teroristickému režimu v Teheránu svazovat ruce hlavní demokratické opozici, kterou paradoxně označila za teroristickou organizaci.
Takže potřebujeme zaujmout jasný a rozhodný postoj k lidským právům a také určit situaci v oblasti lidských práv v Íránu za prioritu při jednáních s Teheránem.
Pane předsedající, pan Matsakis má pravdu. Pronásledování Širin Ebadiové není ojedinělým případem. Podle kritiků režimu měla po léta privilegovanou pozici. Existence jejího centra pro lidská práva vytvářela dojem, že situace v Íránu není tak zlá.
Většina obětí teokratického režimu v Íránu je neznámá. Zastávání odlišného politického názoru, protesty diskriminovaných etnických menšin a náboženských menšin, homosexualita a boj proti znevýhodňování žen, to vše jsou důvody k uvěznění nebo zabití. Mnohé věci, které my v Evropě bereme jako samozřejmost, vás mohou v Íránu zabít. Některé oběti jsou oběšeny za přítomnosti davů lidí na vysokých ramenech jeřábů jako varovné příklady.
Navzdory tomu se vnější svět, včetně Evropy, o tuto otřesnou situaci a způsob, jak s ní skoncovat, příliš nezajímá. Mezinárodní pozornost poutají spíše jiné věci. Zatímco by rádo omezilo íránskou vojenskou sílu a zastavilo používání atomové energie, nejvyšší důležitost přisuzuje mezinárodní společenství pokračování dodávek ropy a udržování a/nebo rozšiřování dobrých obchodních vztahů.
Výsledkem je, že Íránu neustále hrozí válka, zatímco kritika nedostatečného dodržování lidských práv nezaznívá. Dokonce to vede k situaci, kdy je spolupráce s íránským režimem vykupována neustálým umísťováním hlavních exilových opozičních skupin na seznam teroristů. Musíme tuto zamezit této bizarní situaci, kdy po každém vynesení soudního rozsudku prohlašujícím umístění na seznam teroristů za nezákonné přijme Rada jménem Evropské unie nové, totožné rozhodnutí.
Narozdíl od ostatních obětí pronásledování v Íránu není Širin Ebadiová anonymní, ale je mezinárodně známou a uznávanou osobou. Dosud jí postavení nositelky Nobelovy ceny někdy zajišťovalo omezenou míru svobody. Skutečnost, že toto postavení nyní končí, naznačuje, že síly, které se snaží o změnu, potřebují mezinárodní pomoc.
jménem skupiny PPE-DE. - (DE) Pane předsedající, můj úřad v Mnichově se nachází na ulici, která je domovem mnohých křesťanských Arménů z Íránu. Jsou členy jedné z nejstarších křesťanských komunit na světě a zároveň jsou perskými patrioty. To ukazuje, že Írán/Persie má dávnou tradici tolerance, a to nejen k různým náboženstvím, ale také k mnoha národům, které tvořily její velkou říši.
Tak netolerantní vláda, jakou představuje režim mulláhů, naprosto odporuje íránské/perské povaze. Odporuje nejlepším, nejušlechtilejším tradicím jedné z nejstarobylejších zemí na světě. Proto bychom v zájmu íránského lidu a jeho budoucnosti měli toto nehorázné jednání zřetelněji odsoudit.
Paní Širin Ebadiová, která toto jednání odsoudila za cenu velkého osobního rizika a byla pak oceněna Nobelovou cenou míru, nadále tak jménem všech etnických skupin a náboženských komunit činí. Nesmíme toto odporné pronásledování paní Ebadiové tolerovat. Ona potřebuje naši solidaritu. Proto vyzývám české předsednictví Rady, aby v této záležitosti uplatnilo svou politiku lidských práv.
Pane předsedající, pane komisaři, nejprve bych vás rád upozornil na nepřítomnost zástupce českého předsednictví během této rozpravy. Velmi této skutečnosti lituji, protože Česká republika je nositelem demokratické tradice boje za lidská práva v celé střední a východní Evropě. Opakuji: hluboce lituji, že při této rozpravě není žádný zástupce českého předsednictví, přestože jiná předsednictví, například německé, vždy zástupce posílají.
Dnes diskutujeme o lidských právech v Íránu, což je důležitá země na Blízkém východě a země, která bude mít rozhodující vliv na politickou situaci v tomto regionu. Íránská vláda by proto měla o to více ctít lidská práva mezinárodní normy v oblasti humanitárního práva.
Hájíme nositelku Nobelovy ceny Širin Ebadiovou a jsme proti nedávným zásahům úřadů a vládní kampani, která měla obrátit veřejné mínění proti Širin Ebadiové. Také bych vás rád upozornil na další zatýkání vysokoškolských studentů v Šírázu. Tento týden, když měl Evropský parlament zasedání ve Štrasburku (přesně 12. ledna), bylo zatčeno dalších šest lidí. Musíme bránit nezávislost studentského hnutí v Íránu. Rád bych vás také upozornil na utiskování a pronásledování lékařů zapojujících se do výzkumu AIDS.
Pane komisaři, zde lze dojít k jedinému závěru: Evropská komise a celá Evropská unie musí situaci v oblasti lidských práv v Íránu nadále sledovat.
Pane předsedající, v Íránu, kde jsou zásady fundamentalismu podporovány velkou částí společnosti, se činnost demokratických institucí, které jsou založeny na odlišných kulturních zásadách, setkává s výrazným odporem a nesnášenlivostí. Takovým příkladem je Írán.
Přestože vládnoucí politici v Íránu pro vylepšení své pověsti podepisují závazky vzešlé z mezinárodních dohod, každodenní skutečnost je velmi odlišná. Případ Širin Ebadiové, nositelky Nobelovy ceny míru a ředitelky Centra na ochranu lidských práv, může sloužit jako příklad. Za skutečnost, že je její činnost potírána, může slabost vládnoucí třídy, která ve strachu o své postavení nemůže trestat fundamentalisty zapojené do protidemokratických činností. Usnesení podporujeme. Domnívám se, že je třeba podniknout v této oblasti radikálnější kroky.
(RO) Írán vykazuje možná nejméně zdokumentovaná porušování lidských práv v mezinárodním společenství. V současné době nic neukazuje na to, že by se situace zlepšovala. V tomto ohledu je pronásledování paní Širin Ebadiové velmi závažnou věcí a totéž lze říci o situaci šesti studentů, která byla zmíněna dříve.
Povzbudivé je, že na toto téma bylo navrženo několik usnesení, a to několika politickými skupinami. Věřím však, že usnesení předložené Evropskou lidovou stranou naplní náš závazek mnohem lépe bránit lidská práva. Jako obyvatel země, která nedávno zažila jak totalitní režim, tak svobodu projevu zaručenou demokratickým režimem, nemohu než projevit pochopení pro boj této ženy za lidská práva a jsem si jist, že tato věc bude brána v potaz.
(PT) Rád bych nejen podpořil toto usnesení, ale zejména bych podpořil postoj všech přátel svobodného Íránu, kteří, stejně jako pan Matsakis, zvláště zdůraznili, že hlavním problémem je smířlivá politika vůči íránskému režimu. Je to politika, v níž jsou nafta a obchodní dohody důležitější než zásady.
Umístění Lidových mudžahedínů Íránu na seznam teroristických organizací bylo od začátku skandální. Změnilo mimořádně důležitý skutečný problém v politiku, která je právě opačná, což poslouží těm, kteří ve skutečnosti vykonávají teroristickou politiku.
Z toho důvodu bych znovu vyzval Radu, aby okamžitě ukončila tuto situaci a odstranila Lidové mudžahedíny Íránu ze seznamu teroristických organizací.
(PL) Pane předsedající, Zbigniew Brzeziński popisuje oblouk nestability, který se rozpíná od Egypta do Pákistánu, jako hlavní hrozbu globální stability a budoucí vyhlídky pro globální rozvoj. Podle něho hlavní zemí v tomto oblouku, takový základní pilíř, je Írán. Pokud nevyřešíme problém Íránu, pokud nezajistíme, aby se stal předvídatelnou a demokratickou zemí, bude velmi obtížné vymýtit nebezpečí, o kterém pan Brzeziński hovoří.
Nicméně demokracii a stabilitu do Íránu nemůžeme zavést my. Tento úkol musí splnit sami Íránci. Íránci myslím lidi, kteří žijí v samotném Íránu, jako je paní Ebadiová, stejně jako Íránce v emigraci, jako je Miriam Rajaviová. Proto je důležité podporovat právě tato demokratická hnutí a konečně uznat, že Mudžahedíni nejsou teroristická organizace.
(PL) Pane předsedající, je paradoxní, že situace v Íránu je podobná situaci v Gaze, když byl zvolen Hamás, tedy taková, že vládu zvolili lidé.
To je pro nás problém, protože s tím nemůžeme mnoho dělat. Něco je třeba v Íránu změnit. My můžeme jen vyjádřit svůj názor před celým světem a vyslat Íránu zprávu, že odsuzujeme porušování lidských práv a nedostatek demokracie, ať se to Íránu líbí, nebo ne. Možná v tomto případě poslouží slova jako naše zbraně a zároveň poskytnou pomoc lidem v Íránu, kteří bojují za skutečnou svobodu, a já doufám, že jí dosáhnou.
člen Komise. - Vážený pane předsedo, vážené dámy, vážení pánové, Evropská komise pozorně sleduje vývoj situace, v níž se nachází paní Širin Ebadiová, a domnívá se, že hrozby, kterým jsou paní Ebadiová a také její kolegové vystaveni po prohlídce jejich kanceláří v Teheránu provedené 29. prosince, jsou nepřijatelné. Prohlídka kanceláří je posledním z aktů zastrašování, které jsou nasměrovány proti paní Ebadiové a mezi něž patří například prosincové ukončení Sdružení obránců lidských práv, které vedla.
Evropská komise proto zcela podpořila francouzské předsednictví Rady Unie při předložení dvou prohlášení ve věci paní Ebadiové, 31. a 22. prosince minulého roku. Komise zdůrazňuje zejména skutečnost, že íránské orgány musejí dodržovat své mezinárodní závazky v oblasti lidských práv, a zejména práva na pokojné shromažďování uvedené v Mezinárodním paktu o občanských a politických právech, který Írán podepsal a ratifikoval, musejí proto povolit znovuotevření prostor Sdružení obránců lidských práv a poskytnout mu právní postavení, o které žádá již mnoho let.
Stejně jako v minulosti ani v roce 2009 Komise nenechá bez povšimnutí žádnou příležitost, při níž bude moci na íránské orgány působit, aby paní Ebadiové a dalším obráncům lidských práv (jednotlivcům nebo organizacím) poskytly ochranu a umožnily jim dále působit v zemi a nenarušovaly jejich legitimní činnost.
Jak všichni víte, otázky jaderné energie a lidských práv výrazně omezují rozsah našeho působení v Íránu. Komise přesto v roce 2009 bude pokračovat ve spolupráci v oblastech společného zájmu, zejména potlačování obchodu s drogami. Podařilo se nám rovněž zachovat některé programy na podporu lidských práv a řádné správy věcí veřejných, například projekt na podporu práv dětí prováděný ve spolupráci s UNICEF a projekty na podporu reformy soudnictví.
Provádíme rovněž iniciativy zaměřené na posílení spolupráce a výměn v oblasti vzdělávání a kultury - výměny v rámci programu Erasmus Mundus, nedávná návštěva několika íránských novinářů v Bruselu nebo vysílání televizních pořadů v perštině, jehož zahájení si Komise přeje před koncem tohoto roku. Přesto je jasné, že pokud v Íránu nedojde k výraznému zlepšení lidských práv, nebudou se moci naše vztahy vyvíjet normálně.
Dalším bodem je rozprava o šesti návrzích usnesení o situaci v Guineji.
autor. - Pane předsedající, Guinea má velmi pohnutou historii, na které se nějakým způsobem vždy podílely evropské země. V 15. století byla zabrána Portugalci a od 16. století její obyvatelé byli předmětem evropského obchodu s otroky. V roce 1890 byla kolonizována Francií. Po získání nezávislosti v roce 1958 se vytvořila pevná pouta se Sovětským svazem. Její postkoloniální době vládla prezidentská totalita, přičemž vládci byli podporováni svou nepochybně spíše primitivní armádou.
Guinea, přestože je obdařena velmi bohatými nerostnými zásobami, včetně železa, hliníku, zlata, diamantů a uranu, je jednou z nejchudších zemí na světě. Tyto nerosty těží společnosti z Ruska, Ukrajiny, Francie, Británie, Austrálie a Kanady.
Je známo, že zde bují korupce úředníků a vlády zemí, kterým tyto společnosti patří, zřejmě příliš nedbají o blaho obyvatel Guineje a na děsivou situaci v oblasti lidských práv si začnou stěžovat jen v případě, že jsou narušeny nebo ohroženy jejich finanční zájmy.
Ať je to jak chce, momentálně je v Guineji u moci další diktátor, mladý armádní důstojník zvaný kapitán Camara. Ten stojí v čele junty, která slibuje, že zemi zbaví korupce a zlepší životní úroveň jejích 10 milionů obyvatel. Za tím účelem byla zřízena 32členná Rada pro demokracii a rozvoj, která spravuje zemi.
Nevím, zda to kapitán Camara myslí se svými snahami vážně ani zda uspěje ve zlepšování poměrů Guineje. Jedna věc je však jistá: věci nemohou být horší, než byly v uplynulých několika desetiletích, během nichž si Evropa a zbytek světa bezstarostně užívaly výhod těžby nerostů z Guineje. Takže přestože jsem a priori proti vojenským diktaturám, mohu jen doufat, že zakrátko dojde k přechodu k demokracii.
Pane předsedající, pane Špidlo, dámy pánové, dne 22. prosince 2008 zemřel ve věku 74 let prezident Guinejské republiky Lansana Conté. V noci z 22. na 23. prosince se jeho blízcí příbuzní připravovali na prozatímní období uprostřed zvěstí o státním převratu.
Byli tito muži, vládnoucí zemi, kterou Transparency International považuje za jednu z nejzkorumpovanějších na světě, a spoléhající na právní řád a demokracii, které zde nikdy skutečně neexistovaly, v tuto chvíli upřímní? Vzpomněli si v tuto chvíli, jak se před 24 lety generál Lansana Conté chopil moci, když otec nezávislosti z roku 1958, marxistický prezident Sékou Touré, v roce 1984 zemřel? Mysleli si v tu chvíli, že by prostý důstojník, který měl na starosti obstarávání paliva pro armádu, byl schopen převzít moc? Litovali v té chvíli, že se dostatečně nesnažili zavést skutečný právní řád a skutečnou demokracii, které by umožnily, aby se do 60 dnů uskutečnily ty vzácné volby, jak stanoví ústava?
Pokud skutečně pociťovali takovou lítost, pocity kapitána Moussy Dadise Camary a jeho přátel se měly do pár hodin změnit ve výčitky svědomí. Dne 24. prosince se neznámý kapitán prohlásil za prezidenta republiky, tisíce Guinejců mu provolávaly slávu a 25. prosince projevil loajalitu, kterou mu udělila občanská vláda, která přijala jeho ultimátum. Slíbil, že bude bojovat proti korupci a do roku 2010 uspořádá volby. Za premiéra určil slušného muže, mezinárodního státního úředníka sídlícího v Egyptě. Šťastně oznámil, že v Guineji ho nikdo neodsuzuje; opoziční politické strany a občanská společnost situaci přijaly.
Měl by být státní převrat za těchto okolností odsuzován? Ano, dámy a pánové, my jej musíme odsoudit! Skupina Evropské lidové strany (Křesťanští demokraté) a Evropských demokratů, za něž mám tu čest hovořit, tento převrat odsuzuje, i když nejsme naivní; víme, že politická řešení nejsou nikdy jednoduchá, když se země vzpamatovává z diktatury. Vyzýváme vás, abyste hlasovali ve prospěch společného usnesení šesti politických skupin.
Pane předsedající, dne 15. února 2007 jsme projednávali státní násilí diktátora Lansany Cotého v Guineji jako naléhavou záležitost. Tento diktátor se ujal vlády po převratu v roce 1984 a od té doby byl u moci. Považoval tuto zemi za svůj osobní majetek, který byl obzvláště důležitý kvůli svým přírodním nalezištím zlata, železa a bauxitu. Většina stran se neúčastnila voleb, které byly organizovány pod jeho kontrolou, a oficiální opozice, která byla přechodně zastoupena v parlamentu, byla později donucena odejít.
Následkem toho se hlavní silou v boji za demokracii staly odborové organizace CNTG a USTG. Prezidentská bezpečnostní jednotka, kterou vedl diktátorův syn, odpověděla na jejich protestní shromáždění dne 22. ledna 2007 zabitím 59 lidí a 150 zraněnými.
Tento hrůzný režim nečekaně skončil, když v prosinci loňského roku diktátor zemřel. Junta dosadila na místo svého nového premiéra bankéře. Otázka nyní je, na co se vlastně vojenská junta, která následně převzala moc, připravuje. Je to krok k demokracii a rovnosti všech obyvatel, nebo tento nový státní převrat připraví cestu pro nového diktátora, který se znovu bude zajímat především o přírodní zdroje země a o vidinu vlastních naditých kapes?
Reakce okolního světa jsou rozporuplné. Západoafrické společenství ECOWAS nový státní převrat odsoudilo. Nigerský prezident velebí zesnulého diktátora, ale naštěstí vyžaduje okamžité předání moci demokraticky zvolené vládě. Francie a Senegal také vyvíjejí tlak, aby se do roka konaly volby.
Má skupina celá léta podporovala požadavky guinejské demokratické opozice, která je zřejmě stále mimo hru. Neodsuzujeme změnu moci, ale odsuzujeme možné pokračování nedostatečné demokracie v blízké budoucnosti. Zatím není důvod Guineu trestat nebo izolovat, ale měli bychom novým vůdcům připomínat, že jejich čas na výsluní smí být jen velmi krátký. Tato země nepotřebuje dalšího diktátora, ale obnovení demokracie.
Pane předsedající, pane komisaři, doby, kdy jediným známým způsobem, jak svrhnout vládu v západní Africe, byl vojenský puč, jsou naštěstí pryč. Zatímco v zemích, které s Guineou sdílejí hranice, tedy Sierra Leone, Pobřeží slonoviny, Senegal nebo Libérie, dochází k politickému uvolnění, vojenské režimy se zhroutily a vzniká mladá demokracie, Guinea zůstává v minulosti. Zesnulý prezident Conté se sám ujal moci ve vojenském puči a nyní to vypadá jako déjà vu. Čtyřiadvacet hodin po prezidentově smrti bylo oznámeno, že moc v Guineji převzala armáda a přerušila platnost ústavy.
Jediná dobrá zpráva je, že puč byl odsouzen africkými státy a Africkou unií. Další pomoc Evropské unie Guineji musí být nepochybně spojena s obnovením ústavního řádu a uspořádáním prezidentských voleb, a to co možná nejdříve. Nezávislé mezinárodní organizace by měly na volby dohlížet a kontrolovat jejich správnost. Pokud chce kapitán Camara být, alespoň zčásti, guinejským Obamou, pak v této zemi musí být radikálně omezena korupce a chudoba.
Pane předsedající, den po smrti prezidenta Lansany Contého, 23. prosince 2008, převzala moc v Guineji vojenská junta vedená kapitánem Camarou, přerušila platnost ústavy a práva na politickou činnost a rozpustila vládu. Junta vyhlásila válku korupci a má v úmyslu do prosince 2010 uspořádat prezidentské volby, přestože dosavadní právní předpisy stanovily, že volby se musí konat 60 dní po skončení volebního období.
Nicméně, nelze si nevšimnout, že občané Guineje novou vládu podporují. 29. prosince Africká unie pozastavila členství Guineje a dala zemi šest měsíců na znovuzavedení ústavního řádu. Evropský parlament by měl vyzvat guinejskou vládu, aby znovu zavedla občanské právo a uspořádala demokratické prezidentské volby, a to co možná nejdříve. Doufám, že Evropská komise poskytne civilnímu obyvatelstvu humanitární pomoc a započne dialog s guinejskou vládou.
Pane předsedající, prezident Lansana Conté byl archetypem afrického vůdce, zkorumpovaný diktátor, který vládl lidem Guineje železnou pěstí. Guinea ve skutečnosti nikdy za půl století své nezávislosti nepoznala skutečnou demokracii.
Smrt pana Contého poskytla Guineji příležitost otočit stránku, ale naděje na přechod ke skutečné demokracii potlačil vojenský puč. Reakce Africké unie na puč byla podle očekávání nevýrazná. AU nemůže očekávat, že bude na mezinárodní scéně brána vážně, pokud bude nadále vyhýbavá a váhavá. Proč bychom se měli my na Západě tolik snažit tento problém řešit, když se zdá, že africké vlády jsou tak lhostejné?
EU by měla uvažovat o uplatnění opatření z Dohody z Cotonou vztahujících se k sankcím. Je třeba, aby kapitán Camara a vůdci puče pochopili, že EU očekává na oplátku za obchod a pomoc dodržování jistých základních správních norem. Jediná cesta Guineje k prosperitě je prostřednictvím demokratické civilní vlády.
(PL) Pane předsedající, pane komisaři, máme zde další případ, kdy skupina důstojníků převzala moc. Vojenské junty se chovají podobně: nejprve se zatýká, pak je přerušena platnost ústavy a pak přijde oznámení, že budou svolány demokratické volby. V tomto případě se volby mají konat do dvou let. Nicméně ve skutečnosti začnou důstojníci uplatňovat moc a zjistí, že se jim to zamlouvá. To pak vede k sociálnímu útlaku a vzpourám, stejně jako k porušování lidských práv a demokratických zásad. Máme důvod domnívat se, že se totéž může stát v Guineji, i když všichni doufáme, že tentokrát to bude jinak, že se události vyvinou lépe a výsledek bude pozitivnější.
Domnívám se, že prohlášení Hospodářského společenství států západní Afriky a Africké unie, že pozastavily účast Guineje na své činnosti, vyvine jistý tlak a apeluje na zdravý rozum. Myslím si, že vzhledem k sociální situaci, tedy neustálému klesání příjmu na jednoho obyvatele, Evropská unie, a tedy i Evropská komise, také přijme vhodné a uvážené, ale také odvážné opatření, aby co nejdříve zajistila návrat normálnosti do této země, a to pro dobro jejího lidu a v zájmu zamezení genocidě a porušování lidských práv.
(LT) Dnes se zabýváme státním převratem v Guineji, jedné z nejvíce zkorumpovaných zemí v Africe. Navíc sociální a hospodářská situace v Guineji je nezáviděníhodná, životní podmínky lidí jsou nesmírně tvrdé, je zde nedostatek základních potravin, lidská práva jsou bezostyšně porušována a to vše vytváří prostředí ideální pro uchopení moci nezákonnými prostředky.
Na druhou stranu velmi dobře víme, že uchopení moci prostřednictvím vojenského puče se stalo v Guineji tradicí. Parlamentní volby nebyly svolány, ani když před dvěma lety skončilo volební období národního shromáždění. To vše nepochybně znepokojuje mezinárodní společenství. V každé zemi taková situace dříve či později vede k nepokojům, nestabilitě a často také ke krveprolití.
Proto naprosto souhlasím s usnesením, o němž vedeme diskusi a které nabádá k uspořádání parlamentních a prezidentských voleb, k dodržování mezinárodních norem a k pomoci ze strany Africké unie a Hospodářského společenství států západní Afriky. Kromě toho musí být před volbami zaručena svoboda tisku, projevu a shromažďování, jinak se z voleb stane volební fraška.
(PL) Pane předsedající, státní převrat v Guineji proběhl přesně tak, jak probíhá většina podobných převratů v Africe a na jiných kontinentech. Došlo k němu okamžitě po smrti prezidenta Contého, který se dostal k moci po převratu 24 předtím. Hospodářská a politická situace v této extrémně chudé zemi nutí lidi protestovat. Tyto protesty jsou pak umlčovány ozbrojenými silami, které podporují zkorumpovanou vládu a rozdělení země na ty, kteří prosperují, a ty, kteří umírají hlady.
Skutečnost, že Africká unie a Africké hospodářské společenství přerušily vztahy s juntou, je v tomto případě pozitivním krokem. Vnější tlak by mohl juntu donutit k uspořádání demokratických voleb. Ponaučení, které si lze vzít z této situace, je, že aby mohla podporovat demokracii v Africe, potřebuje Africká unie akční plán, který by zabránil převratům, jež mají za následek ohromné ztráty pro obyvatele této chudé části světa. Toto usnesení podporuji.
člen Komise. - Vážený pane předsedo, vážené paní poslankyně, vážení páni poslanci, dámy a pánové, zpráva o úmrtí guinejského prezidenta Lasana Contého, která dorazila ráno 23. listopadu 2008, byla o několik hodin později následována vojenským převratem vedeným juntou, jež vytvořila Národní radu pro demokracii a rozvoj a vyhlásila pozastavení ústavy a rozpuštění státních institucí.
Evropská komise důrazně podporuje prohlášení učiněné předsednictvím Evropské unie, které odsuzuje toto násilné převzetí moci a vybízí guinejské orgány, aby se v co nejkratší době navrátily k civilní, ústavní a demokratické vládě. Pozitivní přijetí vojenského režimu ze strany guinejské veřejnosti, zejména ze strany politických stran a odborů, jasně vypovídá o tom, že životní podmínky guinejského obyvatelstva se zhoršily natolik, že i vojenský převrat je chápán jako pozitivní změna a jako záležitost vzbuzující optimismus ohledně budoucnosti. Rovněž to ukazuje, že režim dosud panující v této zemi ztratil důvěru guinejského obyvatelstva do té míry, že upřednostňuje, aby se vlády ujaly vojenské jednotky spíše než ústavní nástupci.
V této nejasné situaci je důležité uvítat rychlé a účinné iniciativy podniknuté Hospodářským společenstvím států západní Afriky (ECOWAS) a jeho předsedou panem Chambasem jakož i odhodlání a rozhodnost společenství a Africké unie, které pozastavily členství Guineje ve svých organizacích a odsoudily násilné převzetí moci. Komise se hodlá připojit ke snaze společenství ECOWAS a Africké unie a podpořit jejich úsilí, aby bylo možné co nejvíce urychlit návrat k civilní, ústavní a demokratické vládě prostřednictvím svobodných a transparentních voleb.
Výzva, která stojí před mezinárodním společenstvím v následujících měsících, spočívá v podpoře Guineje v jejím přechodu k demokracii a uspořádání svobodných a demokratických voleb zákonodárného sboru a prezidenta.
Vážené paní poslankyně, vážení páni poslanci, jak víte, v březnu 2004 po volbách, jež nerespektovaly zásady demokracie a porušovaly podstatné prvky dohody z Cotonou, jsme se rozhodli zahájit konzultace mezi Guinejí a Evropskou unií podle článku 96 dohody z Cotonou. Pokroku se dosáhlo v těchto oblastech: obecní volby v roce 2006, liberalizace sdělovacích prostředků, revize volebního rámce provedená společně s vládou a opozicí a zlepšení makroekonomického rámce.
My neztrácíme naději. Jsme přesvědčeni, že volební proces, který byl zahájen v říjnu minulého roku, bude moci být úspěšně obnoven. V této situaci odjede do Guineje tuto středu společná mise předsednické země a Komise. Tato mise, do níž jsou zapojeny útvary společenství ECOWAS a Africké unie, bude mít za cíl posoudit situaci v zemi a navrhnout vhodná opatření, která budou sloužit k podpoře Guineje při přechodu k demokracii.
(HU) V meziskupině pro regionální a menšinové jazyky jsme připravili zprávu zaměřenou na ochranu tradičních národnostních menšin. Proč je to důležité? V mnoha nových členských státech, mimo jiné například v Rumunsku, neexistují právní předpisy pro menšiny. V loňském roce jsme byli svědky toho, jak na Slovensku uniformovaní policisté zbili civilisty. Od chvíle, kdy se v Rumunsku ujala úřadu nová vláda, jsou odstraňovány symboly menšin, vidí se jako problém, když někdo hovoří více než jedním jazykem, a několik set dětí bylo náhodou vynecháno ze zápisu ke školní docházce. Proto považujeme za důležité, aby Evropský parlament vypracoval zprávu, usnesení, které zaručí ochranu menšin, ochranu tradičních etnických menšin. Děkuji mnohokrát, pane předsedo.
(BG) Dámy a pánové, spor mezi Ruskem a Ukrajinou a lednové přerušení dodávek zemního plynu způsobily několika evropským zemím, zvláště Bulharsku, velké ztráty.
Přímé ztráty bulharského hospodářství byly jen za několik dní vyčísleny na více než 230 milionů EUR, což odpovídá částce potřebné ke spuštění projektu Nabucco. Naše hospodářství se ocitlo v povážlivé situaci a byli jsme nuceni snažit se o spolupráci s cílem znovuotevřít bloky jaderné elektrárny Kozloduj.
Dialog o této snaze musí být rozumný a klidný a vycházet z pečlivé analýzy. Řešení jsou obtížná, neměli bychom si však udělat předčasný úsudek a rovnou je odmítnout, jak bohužel učinila Komise.
Domnívám se, že Bulharsko a další nejpostiženější země musí mít možnost získat dodatečné prostředky z evropského plánu rozvoje a nikoli jen minimální podíl na 20 milionech EUR, které již byly vyčleněny na projekty zemního plynu. Je nepochopitelné, proč by nejpostiženější země měly dostat tu nejnižší částku v době, kdy se na energetické projekty bude rozdělovat téměř 3,5 milionu EUR.
Brzy zahájíme diskusi o energetické strategii. Vyzývám všechny poslance, aby prokázali, že máme představu o energetické nezávislosti, že jsme před volbami schopni překonat své politické rozpory a že dokážeme chránit solidaritu a vzájemnou pomoc, kvůli níž jsme se spojili.
(ET) Pane předsedo, dámy a pánové, české předsednictví začalo před měsícem, ale už nám stihlo plivnout do tváří a urazit nás svým dárkem - Estonsko je zobrazeno se srpem a kladivem, na podlaze finské sauny se válí opilec, Německo má hákový kříž, Itálie fotbalisty držící míč u svých pohlavních orgánů, Bulharsko je vylíčeno jako záchodky atd. atd. Umělec, který je autorem daru České republiky Evropské unii, takto ve svém díle zvěčnil národy a země Evropské unie.
Umění může a často musí šokovat, je však výsměch jiným zemím a národům tou nejlepší cestou? Česká vláda poukazuje na umělcovu svobodu projevu; to je pravda, ale zde byla tato svoboda rozhodně použita ve špatných souvislostech. Vláda se zřejmě nemůže vměšovat do tvůrčí volnosti umělce; to je rovněž pravda, avšak česká vláda se předáním tohoto daru ztotožnila s jeho poselstvím a jako dárce musí nyní odpovědnost za následky nést ona, nikoli onen umělec. Lze jen těžko pochopit, jak si čeští představitelé mohou osobovat právo urážet jiné členské státy.
Jako volená zástupkyně Estonska očekávám odpověď a omluvu od země, která se ujala předsednictví, abych ji pak mohla předat estonským občanům. Bohužel zde nikdo ze zástupců předsednictví není, ale věřím, že budou o mé žádosti informováni.
(PL) Pane předsedo, každý den projede městem Augustów pět tisíc tiráků. Každý den chodí děti do školy přímo podél silnice, protože tu není chodník. Téměř každý den jedno z nich zemře pod koly tiráků. Ekoteroristé zablokovali výstavbu obchvatu ve jménu ochrany ptáků před hlukem. Za každý týden blokování výstavby musí jedno dítě z města Augustów zaplatit svým životem. Ani ekoteroristé, ani soudci Evropského soudního dvora by své vlastní děti neposlali pod kola tiráků. Životům dětí z města Augustów se ale přikládá menší význam než klidu ptáků.
Podporuji péči o životní prostředí a snahy chránit přírodu. Pokud však jde o lidské životy, nesmíme s nimi zacházet tak bezcitně. Obracím se na Evropskou komisi s otázkou - kolik polských dětí musí svým životem zaplatit za blokování výstavby obchvatu? Přihlíželo se při rozhodování vůbec k jejich životům?
- (FR) Pane předsedo, ráda bych upozornila Evropský parlament na zhoršení - je-li to vůbec ještě možné - situace lidských práv v Tunisku.
Od 11. prosince je Sihem Bensedrinová, známá obhájkyně lidských práv a šéfredaktorka listu Kalima, vláčena tiskem a očerňována způsobem, který je zcela nepřijatelný a neslučitelný s právním státem.
Dne 23. ledna byl panu Aminovi, koordinátorovi sdružení Maghrebská koordinace organizací pro lidská práva, znemožněn vstup do Tuniska.
Dne 28. ledna bylo Radio Kalima, které od té doby vysílá pouze družicově, zcela obklíčeno. Novináři této stanice byli uvězněni a lidem, kteří jim přišli na pomoc, se na ulici dostalo hrubého zacházení. Dotyčná rozhlasová stanice je nadále obklíčena tuniskou policií, takže svoboda informací a projevu je v ohrožení.
Zítra se koná odvolací řízení s dělníky z Gafsy, kteří bojují proti korupci a vykořisťování v této tuniské těžební oblasti, přičemž již při prvním řízení jim byla odepřena spravedlnost.
Vedoucí misí v Tunisu jsou situací znepokojeni; již o ní diskutovali a možná o ní diskutují i v tomto okamžiku. Na dnešek měli naplánovanou schůzku.
Vyzývám vás, pane předsedo, k přijetí význačné politické iniciativy, která by zastavila toto systematické porušování lidských práv v Tunisku.
Právě dorazil i náš staronový kolega Martin Kastler. Sdělil mi, že se zdržel v dopravní zácpě. Jsou dva způsoby, jak se vyhnout pozdním příchodům - buď vyrazit na cestu dříve, nebo zlepšit transevropské sítě.
Pane předsedo, zavraždění válečných zajatců a civilistů zajatých za války patří k nejzávažnějším porušením mezinárodního práva. Ve třetí i čtvrté Ženevské úmluvě je jasně řečeno, že takové činy rozhodně nejsou v souladu s mezinárodněprávními normami a jejich pachatel musí nést v očích mezinárodního společenství odpovědnost. V tomto duchu také článek 2 Evropské úmluvy o lidských právech označuje zbavení života za flagrantní porušení práva.
Nedávné doznání tureckého herce Attily Olgaçe, že zavraždil deset kyperských Řeků zajatých při turecké invazi na Kypr v létě 1974, opět vrhlo světlo na zločiny spáchané Tureckem a znamená pro Turecko nevyhnutelnou povinnost otevřít své archivy k prošetření osudu všech nezvěstných osob. Mezinárodní společenství, v němž je Evropská unie významným hráčem, musí na Turecko vyvinout veškerý možný tlak, aby dodržovalo mezinárodní právo a plnilo související rozsudky Evropského soudu pro lidská práva a všechny relevantní rezoluce OSN.
(SK) Motto českého předsednictví "Evropa bez bariér" by nemělo být jen heslem, ale musí být jasnou odpovědí na současné výzvy. Předsednictví by mělo řešit starosti evropských občanů, kterým existující bariéry znemožňují uplatňovat jejich práva na území EU.
V Evropské unii žije padesát milionů Evropanů s různým zdravotním postižením, kteří v každodenním životě narážejí na různé obtíže. Řada z nich se na mě obrátila se žádostí o potřebu vzájemného uznávání průkazů osob s těžkým zdravotním postižením. Handicapovaní občané nemohou tyto průkazy využívat ve všech členských státech EU, což jim komplikuje například parkování osobních motorových vozidel na vyhrazených parkovištích. Předložila jsem tuto otázku Radě i Komisi a doufám, že opatření k harmonizaci průkazů budou přijata co nejrychleji.
"Evropa bez bariér" musí znamenat odstranění všech bariér včetně fyzických, společenských a architektonických a zabránění jakékoli diskriminaci handicapovaných osob.
(RO) Dokumenty ze zasedání, které se konalo dne 5. února v Praze, zmiňují diskusi o barcelonských cílech, které se týkají veřejných služeb péče o děti, s důrazem na domácí péči o děti. Zajímalo by mě, zda české předsednictví zná zprávu Evropské komise z října 2008, podle níž více než šest milionů žen ve věku 25 až 49 let uvádí, že jsou kvůli rodinným povinnostem nuceny vzdát se práce nebo pracovat pouze na částečný úvazek.
Domácí péče o děti nesmí být na úkor veřejných služeb péče o děti. Jako sociální demokratka věřím, že investice do veřejných služeb péče o děti je prospěšná pro společnost jako celek. Naléhavě vyzývám české předsednictví, aby zvážilo, jakou pomoc lze členským státům poskytnout při zlepšování kvality i kvantity jejich veřejných služeb péče o děti, a to zejména během současné krize.
(BG) Tento týden se ve Švýcarsku koná referendum o volném pohybu osob. Švýcaři budou rozhodovat o tom, zda bude smlouva mezi jejich zemí a Evropskou unií rozšířena jak z hlediska časové platnosti, tak z hlediska rozsahu působnosti, a zda se bude vztahovat i na občany Bulharska a Rumunska.
Tímto rozhodnutím Švýcarsko nejen usnadní a definuje vývoj do budoucna, tedy zda budeme používat víza a hranice, ale také rozhodne o tom, zda některá odpovědná rozhodnutí související s hospodářským rozvojem v posledních 30 letech budou platit i nadále. Politika volného pohybu osob přispívá k hospodářskému rozvoji jak ve Švýcarsku, tak v Evropské unii, a přináší rovněž zlepšení naší celkové životní úrovně.
Otevřeně doufám, že výsledek referenda, které se tento týden koná ve Švýcarsku, bude pozitivní, protože opačný negativní výsledek by tomuto krásnému partnerství a spolupráci znovu vystavěl bariéry, které známe z minulosti, přinesl by omezení a všechny další nevýhody vyplývající z neexistence smluv.
Proto doufám, že naši švýcarští přátelé podpoří naši společnou budoucnost, a žádám členské státy Evropské unie i Komisi, aby pokračovaly v naší vzájemné spolupráci se Švýcarskem harmonicky a s dobrými výsledky pro všechny občany Evropské unie.
(PL) Pane předsedo, na zasedání v Davosu vyzvala německá kancléřka Angela Merkelová k vybudování plynovodu z Ruska do Německa, který by vedl po dnu Baltského moře.
Paní Merkelová zase ukázala, jak si vykládá evropskou solidaritu. Vždyť skandinávské země a stejně tak i Litva, Lotyšsko, Estonsko a Polsko vyjádřily výhrady a námitky vůči tomuto projektu plynovodu. Paní Merkelová dala najevo, jaký význam přikládá hlasům ekologů, kteří varují před ohrožením Baltu. Pro paní Merkelovou nic neznamená skutečnost, že náklady na výstavbu budou několikrát vyšší než náklady na vybudování podzemního plynovodu.
Rád bych se zeptal - není tomu tak, že má paní Merkelová po vzoru svého předchůdce kancléře Gerharda Schrödera zájem o práci u Gazpromu? Jsou si vedoucí představitelé německé levice a německé pravice vědomi toho, že takovým postojem podkopávají autoritu, důstojnost a soudržnost Evropské unie?
(HU) Pane předsedo, podle Charty Spojených národů mají všechny národy právo na sebeurčení. To platí i pro 1,5 - 2 miliony Maďarů v Transylvánii. Před dvěma lety uspořádala Národní rada v kraji Székely neoficiální referendum o regionální autonomii pro kraj Székely. V tomto referendu, které bylo uskutečněno pomocí přenosných volebních uren i přes uměle podněcovanou protimaďarskou propagandistickou kampaň, se 99 % z 210 000 dotázaných voličů vyjádřilo kladně. Nedávno zahájilo významné množství místních vlád v kraji Székely novou iniciativu ve prospěch uspořádání řádného oficiálního referenda. Státní orgány a jejich místní zástupci, takzvaní prefekti, dělají vše pro to, aby zabránili Maďarům žijícím v kraji Székely v mírumilovném, zákonném a demokratickém vyjádření jejich vůle. Žádám Parlament a jeho předsedu Hanse-Gerta Pötteringa, aby pečlivě sledovali další vývoj kolem tohoto referenda v Rumunsku a aby chránili místní vlády, jimž vyhrožují úřady. Děkuji.
- (FR) Pane předsedo, dámy a pánové, dohoda o hospodářském partnerství mezi státy Carifora a Evropskou unií nevěští nic dobrého pro nejvzdálenější regiony Antil a Francouzskou Guyanu.
Co je ještě horší, tato dohoda, k níž se musím vyjádřit, nedodržuje mandát zadaný Evropskou radou, ani strategii Evropské unie pro oblast Karibiku, ani její strategii pro nejvzdálenější regiony; všechny tři texty totiž výslovně hovoří o potřebě regionální integrace nejvzdálenějších regionů do Carifora a vytvoření takového meziregionálního trhu mezi těmito dvěma stranami, který by přispíval k celkovému rozvoji regionu.
Jsem znepokojena. Již 10 dní trvá na ostrově Guadeloupe hrozivá stávka, která zastavila vše včetně dodávek benzínu. Stávka trvá tak dlouho, protože obyvatelé Antil a Guayany trpí vysokými životními náklady, které jsou jedenapůlkrát vyšší než na území Evropy. Přestože se dosud jednalo o ryze francouzský problém, nyní již přerůstá v problém evropský a to, že Komise odmítla vyjednat pro nás specifickou dohodu mezi nejvzdálenějšími regiony a státy Carifora, je podle mého názoru ostudné.
(EL) Pane předsedo, nedávno jsme slyšeli a četli o bombardování civilistů a vyvražďování dětí a viděli jsme to i na vlastní oči. Nedávno jsme viděli jistého Turka, který veřejně přiznal, že během turecké invaze na Kypr v roce 1974 zavraždil 10 spoutaných kyperskořeckých vojáků. Co jsme však neviděli, pane předsedo, je vůle na straně Mezinárodního trestního soudu v Haagu, vůle, která přitom byla tak zjevná, když se jednalo o události v Jugoslávii; Mezinárodní trestní tribunál pro bývalou Jugoslávii pachatele stále stíhá. Myslím si proto, že je z naší strany zcela legitimní zeptat se Parlamentu, zda existuje nějaký seznam zemí spadajících do příslušnosti haagského soudu nebo zda je tento soud vůči některým zemím netečný a nemá o ně zájem. Domnívám se, že náš požadavek dozvědět se, které země a kteří občané budou žalováni před haagským soudem a kteří ne, je zcela legitimní.
(HU) Děkuji za udělení slova, pane předsedo. Požádal jsem o možnost vystoupit kvůli tragické nehodě, k níž došlo před třemi dny v Chorvatsku. Osmnáctiletý mladík stoupl na nášlapnou minu a stal se dalším v řadě obětí, mezi nimiž jsou i Italové, Nizozemci a další evropští spoluobčané. Chorvatsko se neúčastní rozsáhlého programu na odstraňování min, který Komise v období 2008-2013 financuje, přitom počet rozmístěných min není znám. Ačkoli Chorvatsko samo nikdy takové miny nevyrábělo, podél přibližně 1000 kilometrů jeho území leží životu nebezpečné nášlapné miny. Uctivě žádám Komisi i vás, pane předsedo, abyste zařídili, že Chorvatsko bude také moci využívat evropskou pomoc podobně jako Bosna, Ukrajina, Kosovo a Kypr, neboť tato operace je mimořádně nákladná a vysoce nebezpečná. Hovořil jsem nyní z titulu své funkce předsedy - za Evropskou unii - Smíšeného parlamentního výboru EU-Chorvatsko. Děkuji mnohokrát za udělení slova.
(EL) Pane předsedo, demonstrace zemědělců v Řecku vysílají spolu s dalšími demonstracemi v Evropě důležitý signál o změnách v současném vnímání zemědělství a potravinářské problematiky, neboť na nich zaznívá požadavek reformovat evropské a národní politiky. Když se na evropské úrovni hroutí hospodářství, finanční systém přišel o veškerou důvěru, malé a střední podniky postupně zanikají a zaměstnanost prudce klesá, nemůžeme zavírat oči před problémy hromadícími se na venkově, v zemědělství, v hospodářství venkovských oblastí a v regionální zaměstnanosti. Bylo by prospěšné, kdyby Komise a Parlament zahájily dialog a předložily návrhy snažící se o řešení těchto problémů, a to nejen tak, aby se zajistilo přežití malých a středních zemědělských podniků, ale aby se tyto podniky dostaly z krize i pro nadcházející roky, aby se aktivoval intervenční mechanismus a posílil mechanismus řízení krize (tak aby byl pokryt i případný ušlý příjem) a národní politiky, které by mohly být flexibilnější, aniž by to nutně znamenalo spolufinancování společné zemědělské politiky.
(LT) Evropští vrcholní představitelé se v poslední době vyjadřovali v tom smyslu, že jsou zklamáni ukrajinskými a gruzínskými vůdci. Objevují se pochyby o tom, zda jsou schopni tyto státy demokratizovat a dovést je do NATO a do Evropské unie. Takové názory a vyjádření ale jen podpoří ruskou politiku a ruské speciální jednotky. Přímo před našima očima se odehrávají ruské provokace, jejichž cílem je oslabit prezidenta Juščenka, prezidenta Saakašviliho a jimi prováděnou politiku orientovanou na Západ. Existují ale i neviditelné provokace. Nejlepší cestou ke zjištění, jak jsou organizovány, by bylo prostudovat archivy KGB. Pouze naivní politici v současné Evropě mohou věřit, že Rusko už takové vydírání a provokace nepoužívá, přestože v jeho čele stojí důstojník KGB Putin. Poslední provokací je informace, že Gruzie unesla ruského vojáka. Evropa byla touto informací krmena celý týden. Později Rusko připustilo, že voják ve skutečnosti sám dezertoval, avšak očerňující propaganda již stihla napáchat škody. Člověk z toho má dojem, že Rusko brilantně ovládá hry s tanky, plynovody, informacemi a dezinformacemi. Ovšem Rusko může takové hry hrát především díky naivitě evropských politiků.
(PL) Pane předsedo, čínské úřady využily toho, že pozornost světového veřejného mínění je nyní obrácena k otázkám souvisejícím s hospodářskou krizí, a pomocí své rozsáhlé utiskovací mašinérie zvýšily nátlak na Tibeťany. Kampaň, která má trvat 40 dní, je zaměřena především na účastníky protestů z loňského roku.
Stále více lidí je předvoláváno na policejní služebny, zvyšuje se ale i počet nezvěstných osob, případů zastrašování a neobjasněných úmrtí. Nelze vyloučit možnost, že jedním z důsledků represí bude vyvolání nepokojů mezi Tibeťany, kteří budou dohnáni až ke krajním krokům. Čínské bezpečnostní složky a armáda zareagují brutálním potlačením těchto protestů a možná se ukáže, že se jedná o promyšlenou provokaci čínských orgánů, jež se budou spoléhat na to, že i demokratické vlády se v době společného boje s hospodářskou krizí omezí jen na opatrné protesty. Evropský parlament by se měl v této věci vyjádřit jasně a rozhodně, a proto bych si dovolila předložit návrh výzvy čínskému premiérovi. Vyšleme společně komunistickému režimu signál, že nesouhlasíme s porušováním základních práv tibetského národa.
(RO) Evropská komise vyhlásila rok 2009 Evropským rokem tvořivosti a inovace. Tvůrčí myšlení je klíčem k úspěchu v globálním hospodářství, což Evropská unie uznala již dávno. Inovace je skutečně nedílnou součástí jak balíčku Komise o klimatických změnách, tak plánu obnovy evropského hospodářství. Také Evropský parlament se musí začít aktivněji zapojovat do podpory tvořivosti, která je hnací silou inovace. V loňském roce byl přijat balíček opatření v oblasti energetiky a změny klimatu a schváleno písemné prohlášení o fibromyalgii, za což vám ještě jednou děkuji. Tyto dokumenty dláždí cestu k inovaci a tvořivosti v tak zásadních oblastech, jako je zdravotnictví, kde zavádějí nové způsoby léčby fibromyalgie, a energetika, kde přispívají ke zvýšení účinnosti nových alternativních zdrojů energie.
(HU) Pane předsedo, také Maďarsko vstoupilo dne 21. prosince 2007 do schengenského prostoru, a přesto přetrvávají na rakousko-maďarské hranici nevyřešené problémy. Úřady spolkové země Burgenland se s námi příliš nebaví. Proto mí maďarští spoluobčané zaslali v červnu 2008 Petičnímu výboru Evropského parlamentu petici, kterou jsme vzápětí předali komisaři Jacquesu Barrotovi. Pan Barrot nakonec po čtyřech měsících odpověděl a sdělil nám, že nemá k petici dostatečné informace a že se pokusí obrátit na osobu, která ji předložila. Za dva měsíce po této odpovědi jsem se sama spojila s osobou, která petici podala, abych zjistila, jak se věci mají. Dozvěděla jsem se, že se zatím nikdo z Komise neozval - to pak není divu, že nemá Komise dost informací. Když jsem se znovu obrátila na úředníky Komise, sdělili mi, že se záležitostí budou zabývat "v co nejkratší lhůtě". Ráda bych se Komise zeptala, co znamená výraz "v co nejkratší lhůtě", a vyjádřila naději, že kampaň pro volby, které se budou konat za čtyři měsíce, nepovedou pánové Barroso a Jacques Barrot rovněž v takové "co nejkratší lhůtě". Děkuji mnohokrát.
(HU) Děkuji, pane předsedo. Dámy a pánové, dovolte rychlou jednominutovou momentku stále nevymýceného evropského rasismu. V Maďarsku byl před několika dny policejní velitel, který pronesl rasistické prohlášení, zproštěn obvinění a dosazen zpět do funkce s odkazem na údajné interní šetření. Šetření ale nezkoumalo otázku, zda bylo rasistické prohlášení skutečně proneseno. V rumunské obci Tărlungeni nedaleko Brašova byla postavena zeď oddělující romské a neromské rodiny. Bude-li se tamní dítě ptát, proč jsou takto odděleni, možná mu jeho otec odpoví: protože na jedné straně zdi žijí špatní lidé, zatímco na druhé straně zdi žijí ti dobří. Před deseti dny jsme hlasovali o zprávě delegace, která navštívila Itálii; před týdnem přitom Itálie nasadila proti Romům ozbrojené síly poté, co se neznámí pachatelé dopustili dvou trestných činů. Policejní složky nahánějí romské rodiny s použitím vrtulníků, psů a ozbrojených policistů. Děkuji mnohokrát.
(PT) Počet nezaměstnaných pracovníků v Portugalsku narůstá exponenciální měrou. Každý den podniky oznamují omezování výroby, propouštění pracovníků či dokonce úplné uzavření.
Mezi nejzávažnější případy se řadí hrozba visící nad přibližně 2 000 pracovníků firmy Qimonda ve Vila do Conde v důsledku vyhlášení bankrotu mateřské společnosti v Německu. Ve středu přijde sem do Parlamentu delegace pracovníků z obou zemí v očekávání solidarity a také naší podpory jejich boje za záchranu pracovních míst.
Nicméně roste i počet případů skandálních zpoždění ve vyplácení mezd a jiných odměn pracovníkům, k němuž dochází mimo jiné v podnicích vyrábějících korek, v některých textilkách a v odvětví keramiky a hutnictví. To vede k vážným sociálním problémům, ke zvyšování chudoby a v některých případech až k tragickým situacím, pracují-li členové jedné rodiny ve stejném podniku. Osobně jsem si to potvrdila před několika dny ve firmě Subercor, která sídlí v Santa Maria da Feira (a je součástí skupiny Suberus působící v obuvnictví), jejíž pracovníci se nacházejí ve složité situaci, jelikož nedostávají mzdy; jsou tam dokonce páry, které hladoví a už teď nemají jídlo pro své děti. Tyto strašlivé situace způsobila krize, která nás ničí a jejíž dopady můžeme vidět v lidských tvářích a na jejich životech. Vyzývám proto nejen k solidaritě, ale také k řešení těchto závažných problémů.
(HU) Pane předsedo, veřejné mínění v Maďarsku s velkým zájmem sleduje případ vodních děl v Maďarsku a rádo by si o této záležitosti učinilo co nejdříve jasný obrázek. Žádáme v této věci o pomoc Komise. Jde o to, že maďarská vláda v letech 2006, 2007 a 2008 opakovaně uváděla, že zakoupila nová vodní děla z prostředků Schengenského fondu a že právě tato děla byla použita k rozehnání davu v Budapešti dne 22. října 2007. Koncem roku 2008 ministr spravedlnosti a vymáhání práva prohlásil, že tento nákup nebyl hrazen ze Schengenského fondu, který je finančním zdrojem EU. Příslušný evropský komisař potvrdil, že děla nebyla zakoupena z prostředků Schengenského fondu. Den nato státní tajemník téhož ministerstva uvedl, že maďarská vláda hradila nákup vodních děl z tuzemských zdrojů Schengenského fondu, čímž popřel tvrzení Evropské komise. Má otázka zní: zkoumala Komise, zda byl v tomto případě Schengenský fond použit podle pravidel, a snažila se zjistit, jak tomu skutečně bylo s nákupem vodních děl? Tyto události ohrozily důvěryhodnost a transparentnost činnosti nejen maďarské vlády, nýbrž i Evropské komise. Děkuji mnohokrát.
Pane předsedo, minulé pondělí oznámila britská vláda zadání studií proveditelnosti pro pět projektů přílivové energie v ústí řeky Severn; mělo by se jednat o tři hráze a dvě přílivové laguny.
Evropská unie si právem stanovila ambiciózní cíle v oblasti obnovitelné energie, ovšem představa, že cesta k dosažení těchto cílů bude bezbolestná, je sebeklam. Přehrada na řece Severn by mohla pokrýt až 5 % energetických potřeb Spojeného království, ovšem její vybudování může být v rozporu s některými výklady směrnice o přírodních stanovištích.
Výsledek právních diskusí - či veřejné mínění - vedoucí k zablokování projektu by byl dokladem pravdivosti Nietzscheho výroku, že bláhovost jednotlivců je vzácná, ale pro skupiny, strany a národy je pravidlem. Evropská unie a britská vláda by měly popřemýšlet o filosofii Jeremyho Benthama, podle které bychom se měli snažit o největší prospěch pro největší počet lidí.
(EL) Pane předsedo, trvalo dlouho, než se Balkán vymanil z bezvýsledného nacionalismu, který nemá nic společného s evropskými normami chování a hodnot. Zdá se však, že některým lidem je to třeba říkat stále znova. V říjnu 2008 vyplnila vláda bývalé jugoslávské republiky Makedonie žádost o financování ze strany Společenství pro koridor 10, který prochází přes její území. Jen o dva měsíce později přijala vláda skandální rozhodnutí, které bylo dokonce zveřejněno v úředním věstníku země, že se tato trasa pojmenuje "Alexandr Veliký Makedonský", což je nehorázná urážka prozatímní dohody s Řeckem, která obsahuje výslovné ustanovení, podle nějž je třeba zamezit vládní propagandě a používání symbolů, které podněcují k nepřátelství, nenávisti a násilí. Vyzývám Evropskou komisi, aby vyhovění žádosti o financování Společenství podmínila zrušením tohoto skandálního rozhodnutí, které nám připomnělo, že na Balkáně stále žijí nacionalisté. My budujeme Evropu, v níž nacionalismus nemá místo.
(BG) Minulou středu Evropská komise představila svůj návrh týkající se programu obnovy v oblasti energetické bezpečnosti.
Podle tohoto návrhu má Bulharsko obdržet pouze část z 20 milionů EUR vyčleněných na projekt propojující Bulharsko s Řeckem. Pouze podíl na 20 milionech EUR, přitom do projektů budou celkem investovány miliardy! V mé zemi se pro takové situace používá rčení "hora porodila myš". To všechno po velké krizi s plynem!
Jak víte, Bulharsko bylo vůbec nejvíc postiženo a je jedinou zemí, která plně závisí na ruském plynu. Podle oficiálních informací se financují již připravené projekty, to však vzbuzuje podezření. Bulharskem navržený klíčový projekt rozšíření zásobníku zemního plynu v Čirenu může být dokončen během několika měsíců. Pokud nedostane jinou podporu, bude si Bulharsko tento projekt zajišťovat samo, ale kde pak zůstane evropská solidarita a spravedlnost?
Minulý týden opět jeden vlivný evropský deník napsal, že v důsledku krize vzroste podpora euroskeptiků v Bulharsku na 20 %. Doufám, že tato čísla nejsou přesná. Pokud se ovšem Komise bude i nadále k Bulharsku takto chovat, rozhodně k nárůstu těchto čísel přispěje.
Pane předsedo, před dvěma a půl lety jsem zjistil, že Evropská komise zahájila s Dánskem řízení u Evropského soudního dvora kvůli tomu, že Dánsko zavedlo pro obsah hydrogenovaných tuků v potravinách hranici 2 %. Komise učinila tento krok, přestože proti němu svědčily vědecké důkazy, podle nichž jsou hydrogenované kyseliny skutečně mimořádně nevhodné, například kvůli koronárnímu onemocnění atd. Před dvěma lety jsem se proto spolu s dvěma kolegy, Danem Jørgensenem a Lindou McAvanovou, rozhodl předložit písemné prohlášení. Získali jsme podporu 254 poslanců z 25 různých členských států, což byla výrazná podpora.
Výbor pro životní prostředí, veřejné zdraví a bezpečnost potravin nedávno zveřejnil zprávu, která stanovila maximální hranici na 2 %, což je přesně totéž, co zavedlo Dánsko. Na základě lékařských a vědeckých důkazů proto nyní vyzývám Komisi, aby se plně ztotožnila s dvouprocentní hranicí, kterou zavedl dánský systém a která je doporučována v této zprávě Výboru pro životní prostředí, veřejné zdraví a bezpečnost potravin.
(SL) Opět musím s politováním konstatovat, že zatímco postavení italských a maďarských menšin ve Slovinsku je příkladně upraveno a každá menšina má svého zástupce ve slovinském parlamentu, slovinským menšinám žijícím v jiných zemích se takové podpory nedostává.
Navzdory smlouvě podepsané v Budapešti není v Maďarsku politická vůle k tomu, aby měla slovinská menšina vlastního zástupce v parlamentu. Krom toho podle posledních zpráv má být jediné slovinské muzeum v Maďarsku uzavřeno kvůli škrtům v rozpočtu. Přitom toto muzeum je jediným centrem kulturního života slovinské menšiny v Maďarsku a obdrželo dotace ve výši pouhých 16 000 EUR.
Zatímco Slovinsko poskytuje své maďarské menšině každý rok dotace ve výši 14,5 milionů EUR, Maďarsko své slovinské menšině poskytuje pouze 400 000 EUR ročně. Z těchto důvodů právem očekáváme, že maďarská vláda zlepší svou finanční a politickou podporu slovinské menšiny. Finanční krizi nelze zneužívat jako záminku pro škrty v rozpočtech určených pro menšiny, ať už je to v Maďarsku, v Itálii nebo kdekoliv jinde.
Pane předsedo, přestože řecké úřady uzavřely se zemědělci dohodu, zemědělci nadále blokují dopravu na hranicích mezi Bulharskem a Řeckem na hraničním přechodu Kulata-Promachonas. Pokračující čtrnáctidenní blokáda hraničních přechodů mezi Bulharskou republikou a Helénskou republikou způsobila bulharským dopravcům značné finanční ztráty.
Spolu s dalšími 14 bulharskými poslanci Evropského parlamentu jsem zaslal Evropské komisi otázku k písemnému zodpovězení, která se týká opatření přijatých na základě nařízení (ES) č. 2679/98. Uznáváme základní práva a svobody evropských občanů. Jsme ovšem přesvědčeni, že by toto nařízení mělo být podstatně vylepšeno, abychom zamezili dalším případům dlouhotrvajících blokád dopravy mezi členskými státy, které jsou zásadním porušením takových základních principů vnitřního trhu, jakými jsou volný pohyb zboží a osob.
- (FR) Paní předsedající, před devíti dny byly regiony Akvitánsko, Midi-Pyrénées a Languedoc-Roussillon silně zasaženy bouří Klaus.
Došlo k rozsáhlým škodám a vyzývám k tomu, aby tyto regiony obdržely od Evropy nouzovou podporu. Mám na mysli především prostředky z Fondu solidarity Evropské unie, ale také ze strukturálních fondů a z Fondu pro rozvoj venkova, jakož i povolení státní podpory.
Ráda bych vás upozornila, dámy a pánové, že v květnu 2005 přijal Evropský parlament zprávu pana Berenda o reformě Fondu solidarity, podle níž by se měla rozšířit působnost tohoto fondu. Tato problematika je v současnosti zablokována v Radě ministrů. Je zcela nezbytné, aby se co nejrychleji dospělo ke zdárnému řešení.
Evropští občané očekávají, že je Evropská unie bude chránit a bude jim poskytovat praktickou pomoc. Poskytnutí nouzové pomoci těmto francouzským regionům i dokončení reformy Fondu solidarity budou Evropané vnímat jako spolehlivou záruku toho, že posláním Evropské unie je stát v obtížných situacích po jejich boku.
(EL) Paní předsedající, zemědělci, kteří vlastní malá a středně velká hospodářství, již dva týdny tráví na ulici v bojích, které otřásly celou zemí. Společná zemědělská politika, na jejíž tvorbě a provádění se podílejí i řecké vlády, jakož i dohody uzavřené ve Světové obchodní organizaci, vedly ke snížení zemědělské produkce, k drastickému propadu příjmů zemědělců z malých a středních podniků a k urychlení odchodu těchto zemědělců z oboru. Řecká obchodní bilance v zemědělském odvětví se z černých čísel dostala do červených a jenom v roce 2008 zaznamenala ztrátu ve výši přibližně 3 miliard EUR. Místo aby se zabývala základními požadavky malých a středních zemědělských podniků, snaží se je vláda Nové demokracie oklamat nesmyslnými sděleními a zároveň mobilizuje zvláštní jednotky, které mají potlačit jejich boj. Komunistická strana Řecka a pracující lid podporují boj malých a středně velkých zemědělských hospodářství proti společné zemědělské politice a vůbec celé politice Evropské unie a buržoazních vlád, která je namířená proti obyčejným lidem. Podporují rovněž jejich požadavek na zaručení takových minimálních cen za zemědělské výrobky a produkty živočišného původu, které pokryjí výrobní náklady a zlepší příjmy malých a středně velkých hospodářství.
Paní předsedající, s prohlubující se hospodářskou krizí se ve Spojeném království objevují závažné problémy vedoucí až k organizaci stávek; tyto problémy plynou z vynucování neomezeného volného pohybu pracovní síly uvnitř EU a z požadavků na zadávání velkých veřejných zakázek, přičemž veřejné zakázky získané zahraničními podniky s sebou nesou podstatný příliv zahraničních pracovníků, čímž se místní pracovníci a místní nezaměstnaní dostávají do nevýhodného postavení a přicházejí o pracovní příležitosti.
Věřím, že v této souvislosti si mnozí uvědomí cenu, jakou Spojené království platí za členství v EU. Jsme nuceni podřizovat se právním předpisům v oblasti trhu práce, nadřazenosti evropského práva a rozsudkům Evropského soudního dvora. Politika veřejných zakázek, která zapovídá upřednostňování místních podniků a pracovníků, přilévá olej do ohně stále rostoucího odporu vůči EU a jejímu strnulému systému.
(EL) Paní předsedající, před dvěma lety přijal Parlament téměř jednomyslně usnesení. V onom usnesení vyzval k tomu, aby se pátralo po osudu pohřešovaných osob na Kypru. Uplynuly dva roky a nedošlo k žádnému pokroku. Na tureckou armádu byl vznesen požadavek, aby příslušnému výboru předala veškeré informace, které má k dispozici, ale nic se v tomto směru nestalo. Naopak jsme se dnes dočkali veřejného doznání Turka, který tehdy sloužil jako voják a který kvůli svému svědomí, neboť už to nemůže déle unést, doznal, že zabil 10 kyperských Řeků. Turecká armáda o obou těchto zločinech i o dalších ví a bezpochyby dnes není žádný civilizovaný člověk, ať už turecké nebo jiné národnosti, který by tyto válečné zločiny neodsuzoval. Co však musíme udělat? Musíme zvýšit své úsilí a přesvědčit tureckou armádu, aby příslušnému výboru poskytla informace, tak aby skončilo utrpení příbuzných pohřešovaných osob.
Paní předsedající, jak víte, v mé zemi propukly rozsáhlé protesty poté, co italská firma, jež získala zakázku v ropné rafinerii v mém volebním obvodu, zajistila pro realizaci zakázky výhradně italskou pracovní sílu.
Toto pobouření je pochopitelné, jestliže dotyčný podnik skutečně vyhradil právo na práci pouze pro své státní příslušníky a neumožnil britským občanům pracovat. Šlo by o porušení práva Evropské unie (diskriminace na základě státní příslušnosti) stejně tak jako v případě, kdy by podnik podkopával britské právní předpisy, které musí dodržovat ve smyslu směrnice o vysílání pracovníků.
Pokud by ovšem protestující říkali, že o takovou práci by měly mít právo ucházet se pouze britské podniky a že by mohly zaměstnávat jedině britskou pracovní sílu, pak by samozřejmě argumenty protestujících nebyly správné. Měli by mít na paměti, že více než dva miliony britských občanů pracuje v jiných zemích EU, zatímco v Británii pracuje pouze milion občanů EU nepocházejících z této země.
Slogan "britští pracovníci na britská pracovní místa" musí znamenat, že britští pracovníci budou schopni konkurovat díky dobrému proškolení a aniž by trpěli diskriminací. Nesmí znamenat, že by se něco vyhrazovalo pouze pro státní příslušníky dané země, ať už v Británii či v jakémkoli jiném členském státě Evropské unie.
(IT) Paní předsedající, dámy a pánové, za dva dny zde k mému potěšení přivítáme na slavnostním zasedání prezidenta Palestinské samosprávy. Při této příležitosti přijíždí prezident Palestinské samosprávy do sněmovny Evropy národních států, která evropskou vlast ničí, přičemž Středomoří je zase dobré jen jako hrobka pro chudé a pro ty, kteří jsou odsouzeni k hladovění a vyhlazení.
Zastupujeme zde - podívejte, je doba nacionalistických protestů a zapojit by se měli všichni ze všech stran - zkázu Evropy národních států, která evropskou vlast ničí, a jsme povinni toto sdělit Bruselu. Za dva dny tu vystoupí Palestinec. Skutečnost, že 80 % izraelských občanů je na rozdíl od jeruzalémské vlády nakloněno Evropě, jak uvedla Adenauerova nadace, rovněž ukazuje, že dokonce ani národy Palestiny, Libanonu, jižního Středomoří a Tuniska nemají právo obrátit se k revoluci...
(RO) Vzhledem k současnému stavu klimatu v Evropě se zajištění energetické bezpečnosti stává prioritou. Diverzifikaci energetických tranzitních cest lze zajistit vzájemným propojením sítí zemního plynu v Evropě, což je zároveň podporou solidarity mezi členskými státy, jednoho ze základních principů Evropské unie. Kromě finančních prostředků, které již Rumunsko a Maďarsko poskytly samy, navrhla minulý týden Evropská komise přidělit 30 milionů EUR na dokončení projektu plynovodu Arad-Szeged, jehož financování bylo více než pět let pozastaveno.
Tento projekt má mimořádný význam. Plynovod nejen že propojí Rumunsko a Maďarsko, nýbrž umožní i napojení na síť zemního plynu Evropské unie. Rumunsko bude po dokončení plynovodu moci vyvážet plyn na evropský trh i dovážet ho z něj, a to nejen za obvyklých okolností, ale i v situacích, kdy v Evropě nastane energetická krize. Vzhledem k výše uvedenému vás žádám o podporu, tak aby byl návrh Komise realizován co nejrychleji.
(DE) Paní předsedající, skandál s masem v Irsku nadělal rozruch v celé Evropě včetně Rakouska, kde bylo bizarním důsledkem skandálu to, že se irské maso prodávalo jako tyrolský špek. Podle mého názoru je jediným řešením tohoto celoevropského problému zavedení povinného prohlášení k čerstvému masu a masným výrobkům, které by obsahovalo následující informace: místo původu; délka trvání přepravy zvířete na jatka a odtud do prodejny; pokud maso pochází ze zemí mimo EU, pak by měla být ještě konkretizována země původu. Navíc je už opravdu načase, aby v Evropské unii tyto záležitosti kontrolovali inspektoři. Aby se toto všechno mohlo opravdu uskutečnit, vyzývám Radu, Komisi a vás, dámy a pánové, abyste přijali kroky vedoucí k tomu, že evropští spotřebitelé již nebudou takto obelháváni.
(SL) Viděli a slyšeli jsme zprávy o tom, že dlouhotrvající občanská válka na Srí Lance spěje ke konci. Tamilské tygry však z jejich poslední důležité bašty nevytlačila politická dohoda nebo jiné trvalé řešení, nýbrž pouze vojenská převaha. Toto vojenské řešení s sebou nese potíže. Vidíme vítěze a poražené, přičemž poraženými jsou desítky tisíc místních civilistů, kteří se stahují nebo prchají ze strachu z vládních jednotek.
Zkušenost ze západního Balkánu nás naučila, že po vojenském vítězství a formálním ukončení vojenských konfliktů často následuje zabíjení poražených či jejich údajných sympatizantů vítězi. Vítězství může otevřít cestu individuálním a nekontrolovaným odvetným krokům, ovšem leckdy i organizovanému zabíjení, které se jeho pachatelé obvykle snaží utajit.
Nechci nikoho předem obviňovat. Pouze se snažím poukázat na to, že Evropská unie musí také podniknout okamžité kroky k zajištění přítomnosti a dohledu mezinárodního společenství v této nejkritičtější době po ukončení konfliktu - v době, kdy se vystrašené prchající civilní obyvatelstvo ocitá v největším ohrožení.
Paní předsedající, mnozí jsou asi informováni o nedávných obavách z dioxinu v Irské republice. Tento problém se dotkl i chovatelů hovězího dobytka v Severním Irsku, neboť dováželi krmné směsi, které způsobovaly potíže jejich zvířatům. Vláda Severního Irska nyní nabídla zemědělcům kompenzace ve výši 25 %, což pro ně znamená krach. Vláda nedokáže najít dostatečné prostředky a nebude moci čerpat 37,5 %, které jsou k dispozici od Evropské unie. Vyrozuměl jsem, že vláda Irské republiky dala jasně najevo, že nehodlá převzít odpovědnost, přestože sama udělila licenci dotyčné výrobně krmných směsí a zajišťovala její kontrolu. V jednom závodě je také velké množství nakaženého vepřového masa. Je to velmi vážný a nebezpečný problém a je třeba jej co nejdříve vyřešit.
(RO) Evropská unie se pilně připravuje na vyjednávání režimu následujícího po Kjótském protokolu, tak aby se nadále omezovaly příčiny změny klimatu. Členské státy musí postupně snižovat emise oxidu uhličitého. Evropské podniky musí rychle investovat do modernizace svých výrobních zařízení v energeticky náročných odvětvích, aby byly schopny udržet stávající rozsah výroby, zachovat pracovní místa a chránit životní prostředí.
Ráda bych vás upozornila na to, že v současné hospodářské krizi se evropským podnikům nedaří získávat úvěry, které tolik potřebují na modernizaci. Nejde o to, že by evropské podniky měly vyrábět méně, ale musí prostě vyrábět uváženějším a k životnímu prostředí ohleduplnějším způsobem. Vyzývám Evropskou komisi, Evropskou investiční banku a členské státy, aby považovaly udržitelný hospodářský rozvoj v EU za svou prioritu a aby pomocí plánu evropské hospodářské obnovy zajistily podmínky potřebné pro to, aby evropské podniky mohly modernizovat a udržet svou konkurenceschopnost ve stále složitějším tržním prostředí.
(HU) Děkuji mnohokrát, paní předsedající. Evropská unie stojí před úkolem zajistit stabilitu a bezpečnost, zlepšit blahobyt svých občanů a budovat společnou evropskou budoucnost. Historické, národnostní a etnické menšiny mají pro rozmanitou Evropu trvalou hodnotu. Zatím se ještě nepodařilo uspokojivě zajistit dodržování práv těchto menšin. Existence takových dokumentů, jako je Rámcová úmluva o ochraně národnostních menšin a Evropská charta regionálních a menšinových jazyků, vzbuzuje důvěru. Je jasné, že dokud všechny členské státy Evropské unie neratifikují tyto dokumenty, nemůžeme ustat ve svém úsilí. Parlament by si měl vytyčit za cíl vytvoření závazné rámcové dohody, která bude zárukou ochrany národnostních menšin tím, že uzná, že různé podoby autonomie a sebeurčení, vycházející ze zásady subsidiarity, představují zklidňující řešení postavení menšinových skupin. Děkuji mnohokrát.
- (FR) Paní předsedající, dovolte, abych vyjádřila svou plnou podporu občanům a rodinám postiženým bouří Klaus, která před více než týdnem zasáhla jižní Evropu a zejména jihozápad Francie.
Následky této bouře jsou tragické. Způsobila ztrátu 11 lidských životů, ponechala více než jeden a půl milionu domácností bez elektřiny a poničila 300 000 hektarů lesních ploch, což představuje 40 % lesních ploch v regionu Landes. Popadalo přibližně 30 až 40 milionů m3 stromů.
V roce 2002 Evropská unie zřídila Fond solidarity, který umožňuje poskytnout nutnou finanční pomoc evropským regionům postiženým takovými živelnými pohromami. Rada ministrů musí - a zde musím zopakovat závěry paní Laperrouzové - uvolnit prostředky z tohoto Fondu solidarity a doufám, že Parlament zajistí, aby se tak stalo velmi rychle.
(PL) Paní předsedající, brzy oslavíme 20. výročí zahájení rozhovorů u kulatého stolu v Polsku. Tehdy zasedli představitelé vládnoucí moci k jednání s opozicí a společně zvažovali, jak řešit obtíže Polska, hospodářské i sociální, a také nejzávažnější problémy našeho politického systému.
Opozici zastupovalo především hnutí Solidarita založené v roce 1980, pod vedením Lecha Wałęsy a poradců tohoto hnutí. Za vládu jednaly orgány zastupující rozpadající se systém socialistického hospodářství, autoři stanného práva v Polsku.
Výsledkem rozhovorů u kulatého stolu a příslušných ujednání bylo uspořádání voleb v červnu 1989, po nichž vznikla první vláda vedená někým jiným než komunisty - Tadeuszem Mazowieckým. Právě tato vláda nám ukázala, že pro Polsko je správnou cestou nejen svoboda a demokracie, nýbrž i integrace do Evropské unie. Změny, které se odehrály v mé zemi, pak odstartovaly směřování mnoha zemí střední a východní Evropy ke svobodě, demokracii a integraci do EU.
Výroba a zaměstnanost v textilním a oděvním odvětví v různých členských státech EU (rozprava) 
Dalším bodem je rozprava o ústní otázce Komisi ohledně výroby a zaměstnanosti v textilním a oděvním odvětví v různých členských státech Evropské unie.
zástupce autora. - Paní předsedající, jménem Výboru pro mezinárodní obchod bych chtěla nastínit, co je tu v sázce.
Je to otázka výroby a zaměstnanosti v textilním a oděvním odvětví v různých členských státech Evropské unie. Evropská unie a Čína se dohodly na systému společného dozoru týkajícího se vývozu určitých kategorií textilních a oděvních výrobků z Číny do členských států Evropské unie, ale platnost tohoto systému vypršela 31. prosince 2008.
Během posledních dvou let bylo ztraceno 350 000 pracovních míst a počet podniků se za stejné období snížil o 5 %. Ve světle rostoucího počtu podniků, jež ukončují činnost nebo přesunují výrobu, vedoucího k nárůstu nezaměstnanosti v různých regionech, bych ráda jménem Výboru pro mezinárodní obchod položila následující otázky:
Navrhly či požadovaly Komise nebo jakýkoliv členský stát prodloužení tohoto duálního mechanismu dozoru po 31. prosinci 2008 nebo nějaká jiná opatření v tomto směru?
Jaká opatření Komise hodlá přijmout na ochranu produkce a zaměstnanosti v textilním a oděvním sektoru?
Bude Komise nadále monitorovat vývoj trhu v reálném čase, vypracovávat statistiky a monitorovat celní poplatky a průběžně informovat tento sektor o nejnovějším vývoji?
Jaká je současná situace, co se týká navrženého nařízení o označování "made in"?
Jaká opatření Komise přijala, co se týká návrhů schválených Parlamentem v jeho usnesení ze dne 13. prosince 2007?
členka Komise. - Paní předsedající, v této atmosféře je pochopitelné, že existují obavy o úspěch výroby tváří v tvář konkurenci, a textilní zboží je samozřejmě velice důležité. Zaměstnanost dále klesá a produkce se znovu snížila - a to po několika letech relativní stability. Tento sektor se samozřejmě nachází na ostří globalizace. Malé a střední podniky v tom hrají obrovskou roli.
Po skončení Memoranda o porozumění z roku 2005 jsme opravdu měli systém společného dozoru - k němuž paní Wortmannová-Koolová obrátila naši pozornost - a ten nám dával čerstvé informace o obchodních tocích. Proto jsme schopni lépe reagovat v případě, že bychom byli postaveni před náhlé vzedmutí v našem průmyslu. Je to rovněž další krok v přechodu k otevřeným trhům navrženém a vyvinutém - jak jistě poslanci vědí - za účasti zainteresovaných ekonomických hráčů a na základě jednání s členskými státy a s Parlamentem. Prosazováním procesu postupné změny jsme tomuto sektoru pomohli se přizpůsobit. To bylo podporováno sociálními partnery. Nepožadovali jsme prodloužení dobrovolných úrovní růstu stanovených Memorandem o porozumění (MOU), když roku 2008 končilo, ani jsme nepožadovali pokračování zmíněného systému dozoru v roce 2009 - ačkoliv uznávám, že některé členské státy by byly radši, kdybychom to byli udělali. Dovoz z Číny celkově vzrostl, ale v rámci rozumných mezí. Výrazné nárůsty u některých kategorií - jako jsou například šaty, kalhoty a svetry - byly vyváženy poklesem dovozu textilního zboží od dodavatelů z jiných zemích. Takže v roce 2008 celkově došlo jen k mírnému celkovému nárůstu a trhy to vstřebaly přiměřeně dobře.
Správnou politickou odpovědí není zavřít naše trhy nebo monitorovat dovoz. Potřebujeme se postarat o to, aby se v současných podmínkách všechny podniky dokázaly měnit, přizpůsobit, inovovat a aby mohly obchodovat. Právě na pomoc takovým podnikům byl schválen plán hospodářské obnovy. Ten samozřejmě představuje obrovské navýšení HDP Evropské unie o 1,5 %, které by mělo pomoci textilnímu a oděvnímu sektoru. Výzvy pro tento sektor časově předcházejí současnému hospodářskému zpomalení. Osm z patnácti žádostí o dotaci z Evropského fondu pro přizpůsobení se globalizaci bylo na podporu textilních dělníků.
Komise je připravena podporovat iniciativy vytvářet partnerské spolupráce v textilním a oděvním sektoru určené k předvídání restrukturalizace s cílem chránit zaměstnanost a celkově prospěch, který tento sektor má ze skutečnosti, že tu existuje dlouhodobý rámec pro společenský dialog. Vítáme parlamentní usnesení o budoucnosti textilního odvětví. Posouváme se kupředu v otázce přístupu na trh, otázce fondů z Iniciativy rozhodujících trhů pro Evropu a v otázce každé dohody o volném obchodu, jakožto záležitostí věnovaných environmentálním a sociálním normám. Devalvace měny samozřejmě zůstává na našem pořadu jednání.
Paní předsedající, textilní výroba a oděvnictví jsou globalizovaným hospodářským sektorem par excellence, sektorem, který je charakterizován neustálými změnami z hlediska místa výroby a neustálými restrukturalizacemi a adaptacemi na nové situace, jako je liberalizace mezinárodního obchodu. Pro mnohé členské státy Evropské unie, včetně Řecka, je tento sektor důležitým zdrojem vývozu a zaměstnanosti. Nicméně značný počet přesunů výrobních jednotek a neustálé snižování zaměstnanosti nabývají znepokojujících rozměrů. Vedle strukturálních problémů tu zápornou roli hraje též ostrý rozpor mezi dovozními cly Evropské unie na jedné straně a dovozními cly jejích nejvýznamnějších konkurentů na straně druhé. Paní komisařko, hovoříme o sektoru, který představuje nesmírně vysoké procento z celku zabavených pirátských výrobků na hranicích Evropské unie, procento, které neustále roste. Za této situace považuji návrh na zřízení evropské observatoře pirátských výrobků za dobrý nápad, abychom dosáhli lepší koordinace mezi příslušnými orgány, členskými státy a Komisí a také podmínek efektivní spolupráce se soukromým sektorem. Myslím, že potřebujeme schválit nařízení o zmíněném označení "made in", které pomůže zajistit podmínky poctivé soutěže a ochrany spotřebitele. Ustanovení efektivnějších pravidel původu je důležité z hlediska uplatňování celních kvót v rámci všeobecných celních preferencí a regionálních dohod. Jsme vyzýváni, abychom zformovali nový rámec vztahů spolupráce mezi prováděcími agenturami, jež realizují průmyslovou a regionální politiku a závazky, a abychom efektivně podporovali evropské podnikání, zejména malé a střední podniky, aby mohly udržet a dále zdokonalovat své konkurenceschopné obory. Mám na mysli produkci výrobků s vysokou přidanou hodnotou z hlediska kvality a designu, inovace a užití nových technologií.
Chtěli bychom vám poděkovat za vaše odpovědi na vznesené ústní otázky. Chtěla bych zdůraznit, že, jak je dobře známo, textilní sektor obzvláště významně přispívá do HDP všech členských států, včetně Rumunska. Jsme si dobře vědomi toho, že tento sektor vytváří nová pracovní místa, zejména pro ženskou pracovní sílu. Souhlasím s vámi navrhovanými opatřeními a podporuji je, protože když víme, jak je obchod v současné hospodářské krizi důležitý, musíme si uvědomit, jak důležitá jsou opatření, jež musíme učinit na ochranu pracovních míst.
Když pomyslím na to, že na konci minulého roku skončil systém společného dozoru nad dovozem textilního zboží z Číny, který, jak chápu, byl důležitým nástrojem pro monitorování trhu, chtěla bych Komisi navrhnout, aby větší pozornost věnovala nejen textilnímu sektoru, ale také dalším zranitelným průmyslovým sektorům, jako je ocelářství, chemický průmysl a strojírenství. Rovněž bych chtěla navrhnout, aby Evropská komise pravidelně předkládala studie posouzení dopadů, statistické údaje či jiné prvky a relevantní nástroje pro tyto sektory. Chtěla bych vám ještě jednou poblahopřát k opatřením, která jste navrhla ohledně přístupu na trh, volného trhu, fondů a životního prostředí.
Paní předsedající, dámy a pánové, není žádných pochyb, že stojíme tváří v tvář nesmírně vážné průmyslové krizi, a evropský textilní průmysl nemůže této krizi, která je také produktem finanční krize, uniknout.
Je jasné, že zbrzdění utrácení spotřebitelů postihuje evropské špičkové výrobky, včetně těch z mé země, Itálie, v sektoru, jenž zaznamenal, jak předsedkyně Výboru pro mezinárodní obchod upozornila, ztrátu 350 000 pracovních míst a 5 % podniků.
V tomto bodě se však domnívám, že více než finanční podporu tento sektor potřebuje, tak jako jiné průmyslové sektory, pravidla a vyžaduje, jak již bylo upozorněno, skutečnou reciprocitu. Zatímco můžeme pochopit, že existují sklony ke skutečnému otevření trhů nově se rozvíjejících zemí na podporu jejich vývoje a nových trhů, mnohem méně pochopitelný je nedostatek reciprocity z hlediska legislativních a celních bariér, pokud se týče nejrozvinutějších zemí: Spojených států, Kanady, Austrálie a Japonska.
Právě z tohoto důvodu některé zásadní problémy - pro jejichž vyřešení se podle mě více horovalo na papíře než v praxi -, jako je otázka označování původu, se musí znovu stát středem pozornosti v Komisi a v Radě. Evropa potřebuje nová pravidla, ale potřebuje také reciprocitu a zvýšené úsilí v boji proti padělání a pirátství, podniknout skutečné kroky v antidumpingových opatřeních a zvláště schválit nařízení o označování původu.
Víte, paní komisařko, jestliže se zúčastníme boxerského zápasu s jednou rukou uvázanou za zády, nemůžeme vyhrát. Rád bych také znovu zdůraznil, že to je problém, který máme také se Spojenými státy, nikoli pouze s Čínou či Indií. Oni mají pravidla vysledovatelnosti, která ukládají také našim výrobkům, my však taková pravidla nemáme. To pak je zásadní problém, s ohledem na nějž, jak se domnívám, musí být iniciativa Komise mnohem větší než v minulosti, protože jsme viděli, že když chce, dokáže dokonce přesvědčit i ty, kteří by se chtěli hádat, jak tomu bylo v případě otázky životního prostředí.
Abych to uzavřel, mám pocit, že existují některá opatření, která jsou drahá, a jiná, která jsou méně drahá, ale ta drahá jsou součástí balíčku na řešení krize, který má být brzy zahájen. Zahrnují Fond pro přizpůsobení se globalizaci, možnost většího úvěru na podporu investic a posílení kapitalizace malých a středních podniků, více financí pro výzkum pro textilní technologickou platformu a větší podporu vývozu pro malé a střední podniky. Těmi méně drahými opatřeními jsou specificky nařízení o označování původu, ochrana duševního vlastnictví, antidumpingová opatření a boj proti padělání. Jestliže se nám podaří navrhnout všechna tato drahá i levná opatření, věřím, že evropskému hospodářství pomůžeme bez měnění pravidel soutěže a aniž bychom upadli do neoprotekcionismu.
Bezprostředně po jiných iniciativách jsme Výboru pro mezinárodní obchod Evropského parlamentu navrhli, že by měla být vznesena ústní otázka s rozpravou v plénu ohledně výroby a zaměstnanosti v textilním a oděvním odvětví v různých členských státech Evropské unie, protože to považujeme za naléhavé a nezbytné.
Rovněž jsme navrhli, aby se této rozpravy účastnila Rada a byla ukončena usnesením tohoto Parlamentu; avšak tyto návrhy nenašly podporu jiných parlamentních skupin.
Uplynulo více než rok od rozpravy konané v tomto Parlamentu 12. prosince 2007. Tehdy jsme spustili poplach, že pokud nebudou přijata opatření na ochranu výroby a zaměstnanosti v textilním a oděvním odvětví, budeme dál stát tváří v tvář pomalé agónii a destrukci velké části tohoto strategického sektoru. Od té doby, a jak se dělo už předtím, bylo ztraceno tisíce pracovních míst a bylo zavřeno nespočet podniků, takže jen za poslední dva roky zmizelo 350 000 pracovních míst a 5 % podniků.
Ptáme se, zda je tohle to, s čím Evropská komise podle svého tvrzení bojuje prostřednictvím restrukturalizace. Od té doby, a jak tomu bylo už předtím, stojí pracující stále tváří v tvář nezaměstnanosti - až příliš často bez vyplacení odstupného či dlužných mezd - v situaci zostřeného vykořisťování, větší nejistoty, pozdních výplat mzdy a neregulované pracovní doby.
Určité věci a určití lidé jsou odpovědni za tuto situaci, jako ti, kdo podporují liberalizaci obchodu s textilním a oděvním zbožím a přesouvání výroby se zřetelem na maximální zisky, a tak staví velkou část tohoto sektoru do zápasu proti konkurenci založené na od počátku definovaných dvojích standardech.
Tváří v tvář této situaci Evropská unie buď dělala, že neslyší, nebo přijímala zmírněná opatření, která zdaleka neřeší problémy a potřeby tohoto sektoru. Evropská komise nepovažuje textilní a oděvní průmysl za specifický, jak tvrdí, odlišný od ostatních sektorů. Spolu s neodkladnými opatřeními, jež musí být přijata každým členským státem, má Evropská unie také povinnost přijít s řešením problémů, s nimiž se tento sektor potýká.
Paní komisařko, kdy začnou platit závazná pravidla označování původu výrobků a bude schváleno například zmíněné nařízení o označení "made in"? Kdy začnou pro dovážené výrobky platit stejné požadavky na bezpečnost a ochranu spotřebitele, jaké jsou vyžadovány od výrobků vyrobených v Evropské unii? Jak bude dál Evropská unie monitorovat v reálném čase dovozové trendy a celní inspekce a kontroly a udržovat tak sektor plně informovaný a dovolávající se ochranných doložek, kdykoliv to bude potřeba? Jak využije finanční rámec na léta 2007-2013, včetně takzvaného Evropského fondu pro přizpůsobení se globalizaci, aby pomohla výrobě a zaměstnanosti v textilním a oděvním odvětví, zejména pak malým a středním podnikům postiženým liberalizací? Kdy budeme mít peněžní a zahraniční politiku, která nebude penalizovat vývoz některých členských států? Kdy bude vytvořen program Společenství navržený tímto Parlamentem a kdy budou odblokovány finanční zdroje na modernizaci a podporu tohoto sektoru a diverzifikaci průmyslové činnosti, zejména ty zaměřené na nejvíce znevýhodněné regiony, jež jsou na tom závislé?
- (FR) Paní předsedající, evropské textilní a oděvní odvětví je sektorem, který byl v posledních několika letech tvrdě zasažen ničivými účinky globalizace.
Dnes, navzdory některým dosud bolestivým ranám v určitých evropských regionech, je tento sektor schopen změnit směr, v neposlední řadě vývojem technických a inovativních textilií.
Avšak nepodkopávejme schopnost tohoto průmyslu zotavit se tím, že budeme nevšímaví a lhostejní. Evropská unie si opravdu musí udržet politickou vůli vytvářet pevný konkurenceschopný rámec pro své podniky tím, že zůstane bdělá a učiní praktické a účinné kroky, když se to ukáže být potřebné.
Aby toho byla Unie schopna, paní komisařko, musíte nadále monitorovat celní statistiky dovozu z Číny a musíte udržet tento sektor informovaný o nejnovějším vývoji. Musíme mít oči otevřené a musíme umět reagovat. Evropská unie k tomu má prostředky: nástroje pro ochranu obchodu jsou dokonalým příkladem takových prostředků. Proto budu dál znovu a znovu tvrdit, že Evropa, která chrání, není protekcionistická Evropa.
Nicméně mé dnešní obavy, paní komisařko, vycházejí z nebývalého vzrůstu množství zabavených padělaných textilních a kožařských výrobků, výrobků, jež jsou napuštěny azobarvivy či niklem, jež vystavují bezpečnost a zdraví evropských spotřebitelů stále většímu riziku. Je to fenomén, který jak si dovedete dobře představit, neodejde spolu s hospodářskou krizí, kterou nyní procházíme.
Proto vás vyzývám ke spolupráci s členskými státy na co nejrychlejší realizaci čtyřletého akčního plánu boje proti padělání a pirátství, včetně vytvoření Evropské observatoře proti padělání a posílení evropského celního systému.
Zavedení povinnosti uvádění původu zboží pocházejícího z třetích zemí, harmonizace postupů celní kontroly a trestání porušování práv duševního vlastnictví trestním stíháním jsou bitvy, jež musíme vybojovat jménem našich podniků, našich pracovních míst a občanů Evropy.
(PT) Paní předsedající, paní komisařko, toto je velice konkrétní případ, v němž se velice dobře uplatňuje rozlišení, jež jsme před malou chvílí, v předchozí rozpravě, učinili mezi ochranou a protekcionismem.
Musíme říci "ne" protekcionismu, jenž ožebračuje, ale ochrana zajišťující základní práva Evropanů je naprosto nezbytná. Toto je velmi důležitý sektor v různých evropských regionech a zemích, jako je tomu v případě mého regionu, severního Portugalska. Má klíčový význam pro regionální hospodářství. Je to sektor, který je obzvláště vystaven globalizačnímu procesu. V závažné finanční krizi, jakou právě procházíme, tento sektor zažívá naprosto tragické časy.
Evropská unie a členské státy by měly textilnímu průmyslu věnovat větší pozornost a rozhodnout se pro obranná a útočná opatření. Obranná opatření znamenají užití všech mechanismů a nástrojů obchodní obrany, jež máme k dispozici. Zahrnují rovněž udržení politického dialogu s našimi hlavními partnery, abychom zabránili situacím skutečného peněžního protekcionismu a situacím ohrožujícím legitimní zájmy evropských výrobců. Bránit evropské výrobce, zaměstnavatele a pracující je bránit evropské občany a také bránit evropské spotřebitele. To si musíme konečně a provždy uvědomit.
Zároveň musíme tato obranná opatření používat v souladu s tak jednoduchými principy, jako jsou ty, které tu již byly stanoveny: princip reciprocity a princip neustálého boje proti nepoctivé soutěži. Nežádáme žádnou speciální léčbu pro Evropskou unii či pro nejpostiženější regiony Evropské unie. Jednoduše požadujeme, aby existovala pravidla a aby ta pravidla byla založena na základních principech reciprocity. Ovšem zatímco Evropská unie a členské státy nesmějí zaváhat v boji za nástroje obchodní obrany, jejichž uplatnění je vždy to nejvhodnější, musíme také vybudovat ofenzivní politiku a opatření. To se vlastně již děje, pokud se týká modernizace sektoru a rovněž v oblasti rozvoje lidských zdrojů, investic do profesionálního výcviku, technologické modernizace a rozvoje regionů.
Existují regiony, a já dobře znám jeden z nich, kterým je, jak jsem právě řekl, region severního Portugalska, které stojí tváří v tvář skutečně tragickým situacím a je zapotřebí se jim postavit čelem.
(LT) V litevském textilním a oděvním odvětví bude v tomto roce možná ztraceno 50 % pracovních míst. Téměř 20 000 pracujících možná přijde o práci. Nebyl by to pouze důsledek hospodářské a finanční krize. Textilní průmysl musí odolávat nerovným konkurenčním podmínkám a uplatňovat vyšší výrobní, pracovní, hygienické a ekologické standardy. Je velice těžké konkurovat dotované čínské produkci kvůli nevyváženému směnnému kurzu, bankovní úvěrové politice, absenci amortizačních odpočtů a daňové politice. Navíc Čína a další země neustále zvyšují bariéry přístupu na trh postihující evropské výrobky. Co si Komise myslí o situaci, kde cena čínského výrobku je nižší než cena surovin použitých pro jeho výrobu? Jaké kroky Komise plánuje učinit, aby znovu nastolila podmínky rovné soutěže, tu takzvanou "stejnou startovní čáru"? Mimoto bych chtěla požádat, aby byla předložena konkrétní fakta ukazující, jak oddělení, zřízené Komisí na pomoc malým a středním podnikům, pomáhá textilnímu průmyslu zahajovat vyšetřování uplatňování opatření na ochranu trhu v jasných případech nepoctivé soutěže? Pro vaši informaci, výrobci lněného textilu se už dva roky pokoušejí zahájit antidumpingové řízení proti lněným tkaninám čínského původu, ale dosud toho nebyli schopni, neboť Komise jim v tom neposkytuje žádnou podporu. Co Komise navrhuje, že mají textilní výrobci dělat?
(NL) Paní komisařko, před chvílí jste řekla, že situace s dovozem textilu z Číny v roce 2008 dopadla celkově lépe, než se očekávalo. Cítím se povinen vašemu tvrzení důrazně odporovat, neboť čísla vykreslují docela jiný obrázek.
Ve skutečnosti dovoz textilu z Číny loni neuvěřitelně vzrostl. Není pochyb, že když se podíváme na trička, kalhoty, šaty a svetry, jinými slovy na ohrožené kategorie výrobků, došlo téměř ke zdvojnásobení dovozu v rozmezí jediného roku a to je jasným důvodem k velkým obavám. Znamená to, že systém dozoru, který jsme tady celou tu dobu měli, nefunguje. Jak všichni víme, tento systém dvojí kontroly již není v provozu. Tato situace, paní Ashtonová, je neudržitelná, protože neexistují skutečné sankce, jež bychom mohli uplatňovat; nemáme žádné páky.
Jak uvedl předchozí řečník, čísla rovněž ukazují, že je něco zásadně špatně s cenami těchto masivně dovážených čínských textilních výrobků. Ceny klesly téměř o třetinu a tento pokles nelze přičítat pouze rozdílům směnného kurzu. Navíc, paní komisařko, výrobní náklady v Číně za poslední rok opět ostře vzrostly, z čehož lze vyvodit, že tyto ceny jsou prakticky dumpingovými cenami. Spoléháme na vás, že nedovolíte, aby to prošlo jen tak bez odezvy. Jak před chvílí uvedla paní Wortmannová-Koolová, za poslední dva roky bylo ztraceno 350 000 pracovních míst. Do značné míry je to výsledek nepoctivé soutěže a my potřebujeme na tuto situaci zformulovat odpověď.
To není jediná znepokojující věc, paní komisařko. Jak víte, v současné atmosféře je mnohem obtížnější získat úvěrové pojištění a to má přímý, zhoubný dopad na vývoz. Francouzská vláda již vyvinula systém dodatečného úvěrového pojištění pro oděvní a textilní sektor. Stálo by za zvážení, zda bychom tento systém nemohli doporučit a rozšířit jej dále na evropské úrovni. Nenavrhuji harmonizaci, ale abychom se na evropské úrovni pokusili uskutečnit iniciativy na podporu, do určité míry, tohoto francouzského systému. Můžete nám dát příslib, že s využitím pravomocí, jež máte, zahájíte iniciativy v tomto smyslu? Tyto iniciativy nemusí nic stát. Je to jednoduše otázka politické vůle a koordinace.
(ES) Paní předsedající, paní komisařko, jak jsme byli v poslední době svědky, textilní sektor zažívá vážnou krizi, která vede k mnoha uzavírkám podniků, přesunům výroby a propouštění, zejména v regionech specializovaných na tento průmysl.
Vzhledem k současné hospodářské krizi by Evropská komise ve spojení s členskými státy měla co nejrychleji učinit kroky ke zmírnění socioekonomických dopadů této restrukturalizace. Tyto změny jsou obzvláště dramatické pro postižené regiony a rodiny.
Myslím, že by pracujícím v textilním a oděvním průmyslu měla být poskytnuta pomoc a že by měla být navržena sociální opatření ve formě plánů na pomoc podnikům, jež procházejí restrukturalizací a v současné době se nacházejí ve velmi obtížné situaci. Bylo by žádoucí vyčlenit podstatnou část Evropského fondu pro přizpůsobení se globalizaci na restrukturalizaci a rekvalifikaci v textilním sektoru, zejména pro malé a střední podniky, jež tvoří většinu tohoto sektoru v Evropské unii. Malé a střední podniky značně doplácejí na účinky liberalizace trhu.
Mimoto by měl být znovu zaveden systém kontroly dovozu, zejména co se týká dovozu čínského zboží kvůli jeho objemu. To vůbec není otázka prosazování obchodních bariér. Je to více otázka kompenzace negativních účinků této významné změny. Neměli bychom zapomínat, že Evropská unie je druhým největším vývozcem textilních výrobků a oděvů na světě, kvůli čemuž je zapotřebí zajistit optimální přístup na trhy třetích zemí. Je to zásadní pro budoucnost textilního a oděvního průmyslu v Evropské unii a zejména pro malé a střední podniky.
To vše musí být samozřejmě realizováno zároveň se zajištěním poctivé soutěže na základě prosazování sociálních a environmentálních norem v těchto zemích. V tomto směru by bylo poskytování přesných informací spotřebitelům, například nařízení ukládající označování původu, které, jak víme, nebylo zavedeno, velice užitečné, neboť by znamenalo, že by dovážené výrobky podléhaly stejným požadavkům na bezpečnost a ochranu spotřebitele jako výrobky vyrobené v Evropské unii.
(PT) Paní předsedající, paní komisařko, pokusím se otázky položit velmi stručně. Mým prvním bodem je otázka speciálního monitorovacího mechanismu Evropské unie pro textilní výrobky, který, jak bylo uvedeno, skončil 31. prosince 2008. Co tu chybí, paní komisařko, je přesné a pravidelné zveřejňování statistických dat ohledně dovozu, vývozu a cen, jaké existuje ve Spojených státech. Bez těchto údajů Evropská unie nemůže reagovat na jakékoliv nepoctivé praktiky a sama Komise není schopna definovat svoji strategii. Chtěla bych vás požádat, abyste se touto problematikou zabývala, jak již činí jiní poslanci.
Zadruhé výroba v Evropské unii stále více vyžaduje dodržování bezpečnostních nařízení, sociálních nařízení a environmentálních norem. Například registrace, hodnocení a schvalování chemických látek (REACH) je nedávnou iniciativou, jež pro nás vytváří ještě více požadavků.
Je důležité, aby Komise měla jasnou, viditelnou a monitorovatelnou strategii, co se týká podrobení dovážených výrobků stejným požadavkům. Jakým způsobem jsou v současných dohodách o volném obchodu tyto aspekty náležitě zabezpečeny? Co se týká označení "made in", mohou opravdu pomoci tento problém vyřešit?
Zatřetí Evropská unie zahájila plán hospodářské obnovy pro boj se současnou krizí. Jakou roli v tomto kontextu bude hrát obchodní politika? Co se Komise chystá udělat v tuto chvíli, kdy řada jiných zemí, jako je Čína, začíná uplatňovat stále více necelních bariér, aby se evropské zboží nemohlo dostat na čínské trhy? Jaké návrhy má, co se týká aktualizace či adaptace Evropského fondu pro přizpůsobení se globalizaci a pomoci nabízející se v rámci strukturálních fondů pro zlepšení bezprostřední situace v evropském textilním průmyslu?
A konečně, mohla by si vzhledem ke krizi, kterou procházíme, Komise konečně uvědomit ničivý dopad nadhodnoceného eura na evropské hospodářství? Jak může paní komisařka - a tím bych skončila - mezi svými kolegy komisaři a jednotkami zabývajícími se evropskou peněžní politikou zvýšit povědomí, co se týká opětovného vyrovnání ...
(DE) Paní předsedající, paní komisařko, dámy a pánové, co byste udělala, paní komisařko, abyste urychlila otevření čínského a indického trhu? Hlavní samozřejmě je, abychom mohli do těchto zemí vyvážet naše výrobky. Velmi mnoho evropských podniků v Číně investuje a buduje a kupuje tam továrny. Proto je otevřenější trh skutečně prvořadou prioritou. Jaký rozsah působnosti tu máte - v případě potřeby ve spolupráci s panem komisařem Kovácsem -, co se týká poskytování daňových pobídek textilnímu průmyslu, jako jsou kratší amortizační doby, se zřetelem na zvýšení úvěruschopnosti podniků? To by přirozeně také pomohlo zajistit pracovní místa. Až bude v budoucnu realizována Basilejská dohoda II, bude zapotřebí mít k dispozici vhodné struktury pro zvyšování úvěruschopnosti firem.
(PL) Paní komisařko, já chci samozřejmě vyjádřit silnou podporu názorů našich kolegů poslanců, kteří říkají, že by naše malé podniky měly být chráněny před prodejem zboží nízké kvality a padělaného a pirátského zboží. Vzpomínám si, že nás zástupci Toskánské asociace výrobců během své návštěvy žádali o uznání faktu, že nepotřebují ochranu, ale jasné potvrzení, že označení "made in Italy" bude k vidění pouze na jejich italských výrobcích.
Nyní chci něco dodat a informovat paní komisařku, že má vskutku dost obtížný úkol vyřešit určité dilema. Na jedné straně spotřebitelé samozřejmě chtějí nakupovat levnější výrobky, jinými slovy za nízkou cenu, nehledě na to, zda ty výrobky pocházejí z Číny nebo z nějaké jiné země, a na straně druhé musí vědět, že to může být za cenu, že jejich vlastní spoluobčané přijdou o práci. Možná by vám, jako někomu, kdo podporuje hledání řešení tohoto dilematu, pomohla kampaň na informování veřejnosti o této problematice prostřednictvím pokládání otázek a návrhů, jež by našly podporu společnosti. Protože tohle se týká spotřebitele, a nikoliv pouze Komise.
(CS) Děkuji paní předsedající, já mám jenom jednu krátkou poznámku k celému tomu komplexu textilního průmyslu a dopadů globalizace na něj. Myslím si, že je asi špatné, abychom dělali čistě jenom ochranářská opatření. Podstatné je zdvihnout technické vybavení a kvalitu produkce v Evropě a posunovat evropský textilní průmysl změnou jeho struktur do oblasti specialit a do té kvalitativní úrovně, na kterou asijská konkurence nedosáhne. Je to možné a některé podniky v Evropě jdou touto cestou a vytvářejí si nové segmenty trhů, kde se cítí vcelku komfortně. Myslím si, že tomuto úsilí je třeba dát celoevropský charakter a promyšlenou koncepci.
- Paní komisařko, ze všeho nejdříve chci říci, že je mi potěšením vidět vás znovu tady ve sněmovně.
členka Komise. - Paní předsedající, dovolte mi reagovat na několik poznámek, které zde byl učiněny. Řada ctěných poslanců - pan Papastamkos, pan Susta, paní Ferreirová, pan Grau i Segú a pan Zaleski - hovořili o nařízení ohledně označování "made in". Myslím, že návrh, jenž Komise předložila, je rozumný a měl by být schválen a že je to v zájmu obchodu. Ovšem jak ctění poslanci vědí, ještě nemám v Radě většinu a jakoukoliv podporu, kterou mi mohou ctění poslanci při získávání této většiny poskytnout, nanejvýš uvítám.
Řada poslanců - zejména pan Susta, paní Saïfiová a pan Assis - a paní Budreikaitėová hovořili o nástrojích ochrany obchodu a o tom, jak je důležité zajistit, abychom mechanismy, jež máme, mohli efektivně používat. Ve svém slyšení jsem se zavázala, že se o to postarám, a nadále na tom pracuji.
Co se týká duševního vlastnictví, je důležité, abychom měli akční plán, a já se tím hodlám zabývat. Rovněž se chci vyslovit ke zvláštnímu bodu týkajícímu se zmíněného pomocného oddělení a malých podniků. Toto oddělení je speciálně navrženo pro pomoc malým podnikům v otázkách obrany. Jsem za ně velice vděčná. Pokud si ctění poslanci přejí více informací nebo mají nějaké obavy, mohou se na mě beze všeho obrátit.
Velkým tématem této diskuse je "ochrana, nikoliv protekcionismus". Já bych jen chtěla říci - možná zejména paní Plumbové a panu Ransdorfovi - že toto jsou důležitá rozlišení. Je velice důležité bojovat proti protekcionismu; je důležité se ujistit, že podporujeme naše průmyslová odvětví, aby byla v budoucnu schopná obstát v konkurenci a obchodovat.
Byla zde přednesena řada zajímavých myšlenek, jako hodnocení dopadu na průmysl, a já je postoupím svému kolegovi panu Günteru Verheugenovi. On dobře chápe význam sběru dat a statistik, ale já se postarám o to, že se k němu donesou obavy, které jste vyslovili. Jak bylo řečeno, musíme se podívat na všechny iniciativy ležící na stole a na to, jak budeme řešit otázku přístupu na trhy. Panu Guerreirovi bych chtěla říci, že naprosto uznávám strategický význam textilního zboží a oděvů a jeho váhu v diskusi, kterou jsme vedli o akcelerujících trzích.
Má poslední poznámka je adresována panu Rübigovi: nedokážu vám za vteřinu říci, jak moc potřebujeme urychlit otevření trhů v Indii a Číně, ale moc ráda si o tom s vámi, jak se vám to bude nejlépe hodit, popovídám.
Dovoz levných textilních výrobků z Číny do Evropy je problém, který v poslední době narůstá v důsledku pozvolné liberalizace světového obchodu. Čínský textilní průmysl, který má k dispozici mnohamilionovou levnou pracovní sílu, má očividnou výhodu oproti evropským výrobcům, kteří se specializují zejména na značkové výrobky. Pokud se týče vzestupného nahrazování domácí produkce cenově lépe konkurujícím dovozem z Číny, pozorujeme negativní sociální účinky, které nejvíce starostí dělají regionům, jež se po staletí specializovaly na výrobu oděvů. Jelikož v současné době zápasíme s jednou z nejvážnějších hospodářských krizí v historii, hrozba zbídačení rozsáhlých oblastí Unie je ještě větší.
Nekontrolovaný příliv levných oděvů z Asie rovněž znamená problém padělání značkových výrobků, které dále oslabuje pozici evropských výrobců a vystavuje spotřebitele vážným rizikům spojeným s nízkou kvalitou dovozových výrobků.
Nemůže být žádných pochyb, že v důsledku vypršení platnosti dohody o bilaterální kontrole na konci roku 2008 je zapotřebí učinit okamžité kroky k prodloužení tohoto systému. Rovněž je žádoucí zřídit v rámci Evropské unie skupinu na nejvyšší úrovni, jejíž funkcí by bylo monitorovat příliv čínských textilních výrobků a dohlížet na jejich kvalitu. Když pomyslím na to, že tváří v tvář hospodářské recesi by ochraně pracovních míst měla být ze strany vlád členských států a Komise věnována zvláštní pozornost, vyzývám, aby byl problematice ochrany evropského textilního trhu udělen prioritní status.
- Dále je na pořadu krátké přednesení zprávy o dopadu dohod o hospodářském partnerství (EPA) na rozvoj, kterou vypracoval pan Schröder jménem Výboru pro rozvoj.
Vážený pane předsedající, paní komisařko, vážené kolegyně a kolegové, jde o dopady dohod o hospodářském partnerství na rozvoj. Slovo dohody o hospodářském partnerství má v němčině osm slabik. Je to strašné slovo a tímto tématem se v Německu určitě nebude zabývat mnoho lidí, ačkoliv se stane jedním z nejdůležitějších témat pro příští léta. O co zde jde?
V dohodě z Cotonou bylo stanoveno, že do konce roku 2007 mají být uzavřeny dohody o hospodářském partnerství mezi Evropskou unií a státy AKT. Pozadím bylo, že si rozvojové země, které nepatřily a nepatří ke státům AKT, stěžovaly u WTO na to, že Evropská unie poskytuje státům AKT zvláštní zvýhodnění.
Nyní se podařilo sestavit tyto dohody o hospodářském partnerství přinejmenším v části karibské oblasti, což bude, jak doufám, úspěch. V mojí zprávě stojí, že tyto dohody vytvoří nový základ rozvojové spolupráce. Jde o pomoc a svépomoc. Jde o to vzájemně provázat oblasti obchodu a rozvoje, tj. obchodní a rozvojové politiky. Dochází přirozeně i k tření a docházelo k němu zejména zde v Parlamentu mezi naším výborem, Výborem pro regionální rozvoj a Výborem pro mezinárodní obchod. Šlo především o slučitelnost těchto dohod s ustanoveními Světové obchodní organizace, a především o otázku parlamentního dohledu.
Původně jsem měl ve svojí zprávě dva body - body 5 a 17 -, které se točily kolem otázky parlamentní kontroly. Na přání, na prosby, na rady předsedy Výboru pro mezinárodní obchod jsem oba tyto body bez náhrady vypustil a předložil jsem alternativní návrh zprávy s těmito vypuštěními, o kterém se bude hlasovat ve čtvrtek. Mimo tato vypuštění je můj návrh zprávy identický s tím původním. Popisuje šance a rizika dohod o hospodářském partnerství, ale především zdůrazňuje potenciál pozitivních dopadů těchto dohod na lidi v příslušných zemích.
Předtím než skončím mi, pane předsedající, dovolte říci ještě jedno. Někteří kolegové v této sněmovně neustále poukazují na to, že lidé ve státech AKT nemají na uzavření těchto dohod dost času. To není pravda. Čas byl přeci od roku 2000 do roku 2007, do roku 2008 byl ještě jeden rok čas, pořád ještě máme čas. Nejde ale o to říkat lidem v těchto státech, že to mohou udělat kdykoli, čas nás totiž tlačí. Je to v zájmu lidí ve státech AKT, a proto žádám kolegyně a kolegy v této sněmovně, aby ve čtvrtek moji zprávu schválili, a žádám o to i ty, kteří původně předpokládali, že ji odmítnou. Nejde zde o kontroverzi mezi pravicí a levicí, nýbrž o to pomoci lidem ve státech AKT s posílením sebevědomí a učinit z nich v dohledné době rovnoprávné partnery v mezinárodním obchodě.
členka Komise. - Pane předsedající, Komise vítá zprávu pana Schrödera, která představuje vyvážený přehled rozmanitých názorů na dopady dohod o hospodářském partnerství (EPA) na rozvoj.
Tento dokument se stále vyvíjí. Podepsali jsme plnohodnotnou dohodu o hospodářském partnerství s karibským regionem a zároveň jsme dojednali prozatímní dohody se zeměmi a regiony v Africe a Tichomoří. Tyto prozatímní EPA upravují obchodní režim slučitelný s pravidly WTO a zachovávají pro tyto země významné obchodní preference. Prozatímní dohody jsou ze své povahy pouze přechodné, neboť budou nahrazovány plnohodnotnými regionálními EPA. Tempo těchto vyjednávání bude stanoveno příslušnými regiony, aby tyto cíle a rozsah působnosti odpovídaly jejich vlastním integračním procesům, schopnostem, potřebám a politickým prioritám.
Zároveň s tím se posunula tvorba programů v rámci 10. Evropského rozvojového fondu. Většina regionálních a národních programů je již podepsána. V očekávání EPA zahrnují tyto programy značnou podporu pro to, aby naši afričtí, karibští a tichomořští (AKT) partneři vytěžili z dohod co nejvíce: přímou podporu provádění dohod a nepřímou podporu výstavby infrastruktury a výrobních kapacit.
Komise uznává nezbytnou úlohu rozvojového financování. Zároveň vítáme, že zpráva uznává skutečnost, že rozvojové cíle a výstupy dohod představují mnohem širší problematiku než jen finanční podporu. Rovněž uznáváme nezbytnou úlohu reformy v regionech AKT pro plnění rozvojových cílů, jak uvádí zpráva v bodě 14. Mezi ty patří reformy veřejných rozpočtů a změny daňových soustav. Tyto reformy vedou k posunům daňové základny kvůli liberalizaci a jako takové představují hodnotné kroky k dosažení udržitelných veřejných financí v AKT.
Dalším nezbytným cílem je podporovat regionální hospodářskou integraci v AKT. Prozatímní dohody ještě nezahrnují všechny země AKT. Přesně z tohoto důvodu trvají tyto dohody pouze dočasně, do realizace dohody plnohodnotné. Plnohodnotné dohody budou pružné a komplexní.
V jádru hospodářské hodnoty obchodní dohody tkví budování kapacity na straně nabídky pro obchod a zapojení sektorů zboží a služeb. Podle názoru Komise není protekcionismus pro politiku nikdy odůvodněnou volbou. Na druhou stranu uznáváme, že ochrana - legitimní použití opatření na ochranu citlivých odvětví a vznikajícího průmyslu - je odůvodněným a nezbytným politickým nástrojem. Proto EPA obsahují řadu pružných prvků, a zejména výjimky a asymetrické závazky na straně AKT, jak požaduje zpráva. Na straně EU jsou trhy zcela otevřené výrobkům AKT a zároveň se zvyšuje spolupráce na plnění technických a hygienických norem a usnadnění obchodu. Země AKT budou své trhy otevírat postupně, s možností ponechat si výjimky.
Komise si myslí, že náš závazek v procesu EPA nekončí podpisem. Podpis je začátkem procesu posíleného dialogu, pečlivého provádění, sledování a vyhodnocování dopadů, zejména s ohledem na rozvoj. Při tom všem budou využity instituce ustavené k provádění dohody na zajištění průhlednosti a účasti zástupců parlamentů a občanské společnosti.
Komise proto vítá zprávu pana Schrödera a v patřičném termínu poskytne ke vzneseným argumentům podrobnou reakci.
písemně. - (FR) Ve čtvrtek Parlament vynese verdikt nad zprávou pana Schrödera o dohodách o hospodářském partnerství (EPA). Byl bych velmi zklamán, kdyby první hlasování našeho orgánu o této vysoce technické a zároveň vysoce politické otázce (neboť je v sázce celá budoucnost našich vztahů se státy AKT) vedlo ke schválení zprávy pana Schrödera. Socialistická skupina v Evropském parlamentu pro tento text nebude hlasovat, neboť žádným způsobem neodráží znepokojení Evropanů ani našich partnerů z AKT nad EPA a způsobem, kterým jsou dojednávány.
Na rozdíl od stanoviska zpravodaje skupina PSE předložila a bude hlasovat pro návrh usnesení, které klade rozvoj zpět mezi základní priority EPA, které odmítá liberalizaci veřejných služeb a jakékoliv vyjednávání o singapurských otázkách nebo o službách proti vůli států AKT, které podporuje regionální integraci, které volá po obrovské finanční podpoře na dosažení standardní úrovně ekonomik států AKT a které zohledňuje specifika a zranitelná místa těchto zemí, ať již jde o nejméně rozvinuté země, nebo nikoli.
Toto jsou podmínky, za kterých by dohody o EPA byly přijatelné. Od jejich dosažení nás bohužel stále dělí dlouhá cesta.
- Dále je na pořadu krátké přednesení zprávy o divoké přírodě v Evropě, kterou vypracoval pan Hegyi jménem Výboru pro životní prostředí, veřejné zdraví a bezpečnost potravin.
Okolo 46 % světové pevniny lze považovat za přírodní prostředí, za divokou přírodou nedotčenou lidskou civilizací. V Evropě však divoká příroda tvoří pouhé 1 % celého území. Musíme učinit vše v našich silách pro zachování tohoto jednoho procenta pro budoucí generace. To je cílem mé zprávy a doufám, že zvýšená ochrana oblastí divoké přírody bude dříve či později zakotvena do právních předpisů EU. V Evropské kultuře je divoká příroda vnímána dvojím způsobem. Na jedné straně je chápána jako místo strachu, jemuž je třeba se vyhnout, místo, v němž se ukrývají příšery a neznámá nebezpečí, což se odráží v řadě lidových pohádek. Na straně druhé se jeví jako atraktivní, příjemné místo, které nám poskytuje dočasné útočiště před stresem, jenž je vlastní civilizaci měst a průmyslu.
Literatura o tomto tématu v anglickém jazyce rozlišuje mezi pojmem zachování (conservation), který označuje řádné využívání přírody, a pojmem ochrana (preservation), jenž znamená uchránění přírody před veškerým využíváním lidmi. Mojí zprávě nepřísluší se pouštět do takovýchto filozofických úvah, nicméně bych rád zdůraznil, že za ideální řešení považuji udržitelný rozvoj. Divokou přírodu nemůžeme uzamknout do bankovního sejfu jako řetízek nebo balík podílových listů. Máme právo objevovat její hodnoty. Musíme proto přírodu chránit, ovšem prostřednictvím jejího využívání člověkem.
Území Evropy není dost velké, abychom vymezovali oblasti zapovězené lidem. Objevování přírody a zakoušení podmínek, ve kterých lidstvo žilo před vznikem civilizace, nás učí úctě k přírodě a může být základem vysoce kvalitní turistiky. Tyto oblasti jsou však zároveň extrémně zranitelné vůči dopadu změn životního prostředí způsobených člověkem - například v důsledku motorizace, chemických látek a změny klimatu - a zavádění invazivních nepůvodních druhů rostlin a živočichů. Rozvoj udržitelného cestovního ruchu by měl být spojen s ochranou těchto oblastí a veškeré jeho výnosy by měly být věnovány na ochranu divoké přírody.
Divoká příroda je útočištěm pro mnoho druhů, jako je medvěd hnědý, vlk a rys, které nedokážou přežít v byť jen nepatrně změněných podmínkách. Mnohé druhy v Evropě stále teprve budou objeveny a popsány. Většina z nich žije v půdě nebo v rozkládajícím se dřevě a je vysoce citlivá na změnu. Tyto nenarušené oblasti se dokonale hodí pro zkoumání evoluce, přirozené proměny přírody. Oblasti divoké přírody všeobecně pokrývá síť Natura 2000, ale je třeba, aby byly chráněny přísněji. Moje zpráva proto požaduje po Evropské komisi, aby s členskými státy spolupracovala na zmapování posledních oblastí divoké přírody v Evropě a tvorbě strategie na posílení jejich ochrany. Je třeba určit přírodní hodnoty dosud nedotčených oblastí a vlastnosti stanovišť a je třeba zajistit jejich další ochranu. Odborníci mi poradili, abychom nepřemýšleli v intencích nových právních předpisů, a namísto toho zavedli konkrétnější a přísnější ochranu oblastí divoké přírody do stávajících předpisů soustavy Natura 2000. Jelikož je financování Natury 2000 podle všech měřítek protikladné a stává se terčem oprávněné kritiky, budeme v každém případě muset změnit příslušné předpisy v příštím parlamentním cyklu, nejpozději však v novém rozpočtu. To by mohlo být i dobrou příležitostí k právnímu zakotvení posílené ochrany divoké přírody.
Mezi oblasti divoké přírody je rovněž zařazena jedna oblast v mojí zemi, krápníková jeskyně Aggtelek. Část této oblasti se nachází na území sousedního Slovenska. Byl bych velmi šťastný, kdyby ochránci z Maďarska a Slovenska rozvinuli úspěšnou spolupráci na budování parku sítě chráněných oblastí (PAN), neboť síť parků PAN vyrostla v celoevropskou soustavu ochrany divoké přírody.
členka Komise. - Vážený pane předsedající, zastavení ztráty biologické rozmanitosti je prioritou Unie a Komise. Jde doslova o otázku budoucnosti života na Zemi. Ale přes zásadní význam zachování biologické rozmanitosti je dosavadní pokrok omezený.
V prosinci 2008 schválila Komise komplexní hodnocení pokroku na úrovni Evropského společenství a členských států. Přes určitý příznivý vývoj v posledních letech, například vznik sítě Natura 2000, se biologická rozmanitost EU nadále nachází pod neustálým tlakem kvůli ničení stanovišť, znečištění, změnám klimatu a vlivu invazivních druhů. Závěrem Komise bylo, že splnění našeho cíle zastavit do roku 2010 pokles biologické rozmanitosti je vysoce nepravděpodobné a že bude zapotřebí další intenzívní úsilí na úrovni členských států i EU.
V tomto kontextu Komise vítá trvalou podporu Parlamentu snahám o ochranu bohatého a rozmanitého přírodního dědictví Evropy. Velmi vítáme iniciativu pana Hegyiho na přijetí tohoto důležitého usnesení o divoké přírodě v Evropě.
Nejprve bych ráda obecně poznamenala, že řadu otázek, kterým se tato zpráva věnuje, má již Komise v řešení.
Například v prosinci 2008 schválila Komise sdělení "Plán strategie EU pro invazivní druhy". Rovněž zahajujeme širokou reflexi budoucnosti politiky EU pro biologickou rozmanitost a těšíme se na podněty Evropského parlamentu k této problematice. Je třeba výslovně posoudit otázky jako zlepšení provádění a vztah mezi biologickou rozmanitostí a změnami klimatu.
Ke zprávě je rovněž důležité přidat jedno vyjasnění. Probíhá hodnocení účinnosti naší právní úpravy přírody - tzv. zpráv podle článku 17 -, ale v současné době nejsou žádné plány na změnu našich předpisů, a naopak se zaměřujeme hlavně na účinnější provádění.
Pokud jde o otázku divoké přírody, víme, že je Evropa hustě zalidněna a pouze 1-2 % území je nedotčeno lidskými zásahy. Plocha těchto oblastí divoké přírody je sice malá, ale jsou vysoce hodnotné z vědeckého i kulturního hlediska. Mohou dokonce, tak jako v případě přeshraničního Národního parku Šumava a Bavorský les, být symbolem evropské spolupráce a integrace.
Většina těchto oblastí je již součástí sítě Natura 2000. Tato zpráva nás však inspiruje k novému pohledu na divoké a téměř divoké oblasti v EU, abychom zjistili, zda v některých případech může být ochrana těchto vzácných míst podpořena dalšími evropskými opatřeními. Komise zadala řadu studií a spolupracuje s českým předsednictvím EU. V květnu 2009 se v Praze uskuteční konference. Tato konference poskytne platformu k posouzení problematiky oblastí divoké přírody v Evropě a pojmenování opatření potřebných k zajištění jejich zachování.
Na závěr bych ráda potvrdila, že Komise uznává skutečnost, že evropská krajina je výsledkem dlouhého procesu lidských zásahů. Základem myšlení, které inspirovalo soustavu Natura 2000, je pojem živé krajiny, vyvažující potřeby přírody s potřebami člověka. Určitě nehodláme přestavět existující krajinu na divokou přírodu, ale potřebujeme se veřejně zavázat k ochraně posledních zbývajících oblastí divoké přírody v Evropě.
Z toho důvodu Komise považuje usnesení Evropského parlamentu za příhodné. Usnesení představuje velmi vítaný podnět pro pražskou konferenci. Velice děkuji panu zpravodaji.
Vážený pane předsedající, v rámci procesní námitky chci protestovat proti nadužívání a čím dál volnějšímu uplatňování čl. 45 odst. 2, podle kterého se tyto nejdůležitější rozpravy uskutečňují.
Ozývám se v tomto okamžiku, protože bych se byla velmi ráda vyjádřila ke skvělé práci, kterou je zpráva pana Hegyiho, a místo toho kolegové přicházejí hovořit o tématech, která nejsou projednávána v mém hlavním výboru ani v hlavních výborech ostatních kolegů, a mně je odpíráno právo vyjádřit se k nim v plénu.
Ve skupině PPE-DE jsme minulý týden na úrovni pracovních skupin i na úrovni skupin měli velmi ožehavou debatu o počtu bodů podle čl. 45 odst. 2, které máme na pořadu jednání tento týden. Skutečně jsem přesvědčena, že musíme co nejrychleji tento článek přezkoumat. Vím, že tento článek byl stanoven Parlamentem a že jsou pod ním podepsáni sami poslanci, ale domnívám se, že naše dobrá vůle je u řady bodů na našem pořadu - nejdůležitějších bodů na našem pořadu - zneužívána, když je nám čím dál více znemožňováno se vyjádřit.
- Paní Doyleová, vaše vyjádření samozřejmě rádi zaznamenáme, ale chtěl bych vám připomenout, že použití článku 45 je v rukou Konference předsedů a že jsou v ní hlasy váženy. To znamená, že velké skupiny, a především vaše vlastní skupina, mají obrovskou moc rozhodnout, co by mělo být podle toho a toho článku připuštěno do pléna.
Jsem tak trochu jako vy. Musím říci, že jsme asi přešli z fáze přílišné tolerance do fáze přehnané přísnosti a že pravda určitě leží někde uprostřed.
Nemusíte však mít obavy, tuto věc dáme příslušným místům k přezkoumání.
Dámy a pánové, měli byste se také obracet na předsedy vašich skupin. Myslím, že vaše poselství bude nejlépe pochopeno právě v tomto kontextu.
písemně. K této zprávě o "divoké přírodě v Evropě" jsem se stal stínovým zpravodajem a rád bych poblahopřál kolegovi Gyulovi Hegyimu k této práci.
Za prvé, opravdu potřebujeme postoupit při mapování posledních oblastí divoké přírody v Evropě. To se samozřejmě nemůže stát bez definování "divoké přírody", a proto naléhavě žádám Evropskou komisi, aby učinila kroky v této věci.
Za druhé, rád bych hovořil o klíčové otázce této zprávy, kterou je lidská přítomnost a cestovní ruch. Přítomnost lidí by neměla být vyloučena, naopak, lidé musí být seznamováni s přírodními krásami jejich země, aby je lépe chránili.
Potřebujeme v těchto oblastech podporovat udržitelný cestovní ruch a učit správce lokalit ochraně divoké přírody.
Proto se připojuji k požadavku hlavních NNO na tomto poli, aby Evropská komise vydala určité pokyny na ochranu divoké přírody v Evropě.
písemně. - Divoká příroda může pro různé lidi představovat různé věci. Osobně vnímám divokou přírodu jako oblasti nezasažené lidskou činností, ve kterých převládají přírodní procesy. Pro mě je tedy podpora cestovního ruchu v divoké přírodě v naprostém rozporu s pojmem "divoká příroda". Na druhé straně souhlasím, že udržitelný cestovní ruch, pokud je uskutečňován správně, může místním společenstvím poskytnout ekonomické pobídky k zachování přírodního a kulturního bohatství.
Zvyšování poptávky po cestovním ruchu v divoké přírodě ovšem vytváří tlak přímo na ty hodnoty, které turisté hledají, a urychluje ničení křehkých ekosystémů. Řešením by bylo otevření malé části oblastí volné přírody vysoce kvalitnímu udržitelnému cestovnímu ruchu, který nemá nepříznivé dopady na cíle zachování přírody v těchto lokalitách. Činnosti cestovního ruchu by měly být povoleny za přísných podmínek, jako je omezení počtu návštěvníků za den, a na základě pevného plánu udržitelného cestovního ruchu, který podporuje iniciativy na zachování přírody a podporuje odpovědné poznávání divoké přírody. Plány cestovního ruchu a činnosti ekonomických subjektů by měly být posuzovány prostřednictvím pečlivých hodnotících mechanismů, speciálně vytvořených pro oblasti divoké přírody. Cílem je dát návštěvníkům a hospodářským subjektům na srozuměnou, že divoká příroda neznamená jen svobodu, ale i zodpovědnost.
Přírodní bohatství musí být chráněno pro budoucí generace. V této souvislosti je Rumunsko jednou ze zemí, které vlastní významné množství a rozmanitost flóry a fauny. Pro dosažení tohoto cíle však musí Evropská unie vyčlenit fondy Společenství k financování činností na zachování přírody. Komise by proto měla z Fondu rozvoje venkova vyčlenit větší částky na projekty ochrany životního prostředí v evropském zemědělství s jasným cílem financovat činnosti na zachování přírody.
Na druhé straně by Evropská komise měla zavést soubor jasných pravidel poskytování finanční podpory na projekty místních společenství v sousedství těchto oblastí, které v těchto oblastech umožní regulované formy cestovního ruchu zaměřené na zachování přírody a vytváření ekonomického zisku pro tato místní společenství.
Navíc musí Komise povzbuzovat přeshraniční spolupráci mezi členskými státy na projektech zachování přírody zaměřených na oblasti divoké přírody rozkládající se na území dvou nebo více zemí.
Biologická rozmanitost Evropy je nejcennějším dědictvím, které můžeme budoucím generacím zanechat. Vítám a podporuji tuto zprávu o oblastech divoké přírody v Evropě. Rád bych upozornil na znepokojivý stav oblasti nejbohatší biologické rozmanitosti v Evropě, dunajské delty. Delta je neustále obětí agresivního pytláctví, nezákonných hospodářských zájmů a v neposlední řadě neregulovaného cestovního ruchu. Jednou z hlavních příčin této agrese vůči deltě je nedostatečné povědomí obyvatelstva delty a venkovského obyvatelstva žijícího podél přítoků Dunaje v Rumunsku.
Rád bych při této příležitosti vyzval Komisi a Radu, aby na základě této zprávy co nejvíce zvážily konkrétní opatření zaměřená na zřízení pracovní skupiny k přezkoumání stavu dunajské delty, na vytvoření účinných osvětových programů o životním prostředí zaměřených na obyvatelstvo s přímým vlivem na biologickou rozmanitost této oblasti a na přijetí norem ochrany biologické rozmanitosti.
Zároveň platí, že ochrana divoké přírody v Evropské unii, zejména v deltě Dunaje, nemůže být uskutečňována bez podobných opatření v zemích sousedících s EU. Proto naléhavě žádám Komisi a Radu, aby urychlily dialog a provádění konkrétních opatření v rámci vztahů s těmito zeměmi.
Vzhledem k tomu, že nebude možné splnit závazky přijaté v roce 2007 v rámci usnesení o zastavení ztráty biologické rozmanitosti do roku 2010, stává se ochrana oblastí divoké přírody činnostmi podpory, rozvoje a financování prioritou tváří v tvář změnám klimatu a nepříznivým dopadům cestovního ruchu.
Návrh na vytvoření systému mapujícího divokou přírodu v Evropě by napomohl k určení oblastí biologické rozmanitosti a neporušené přírody, které budou vyžadovat více pozornosti a značné úsilí členských států na jejich ochranu. Informační kampaně zaměřené na osvětu o oblastech divoké přírody mezi širokým obyvatelstvem, uskutečňování vysoce kvalitního udržitelného cestovního ruchu a vynucování směrnic o ptácích a stanovištích, to jsou jen některé nástroje, které nám při ochraně těchto oblastí pomohou.
V Evropě se nachází již osm národních parků, včetně Národního parku Retezat v Rumunsku. Tyto parky jsou součástí sítě chráněných oblastí (PAN). Síť zodpovídá za správu oblastí volné přírody a sdružuje všechny vnitrostátní orgány a místní agentury cestovního ruchu zapojené do udržitelného rozvoje cestovního ruchu. Evropská komise by měla tuto iniciativu podporovat a spolupracovat se sítí při výměně informací a osvědčených postupů.
- Dále je na pořadu krátké přednesení zprávy o programu pro udržitelnou budoucnost všeobecného a komerčního letectví, kterou vypracoval pan Queiró jménem Výboru pro dopravu a cestovní ruch.
Pane předsedající, paní komisařko, všeobecné a komerční letectví dosud nebyly specificky řešeny na evropské úrovni. Politický význam této zprávy proto spočívá v tom, že Komise a Parlament tyto činnosti přezkoumaly poprvé, a to v době, kdy zažívají urychlení růstu co do objemu i hospodářského významu.
Čísla hovoří jasně: jen v komerční letecké dopravě se rozmnožuje počet malých a středních podniků pracujících v tomto oboru, počet letadel se má během příštího desetiletí zdvojnásobit na 3500 a roční obrat přesahuje 25 miliard EUR. Tento obor vytváří v Evropě přímo či nepřímo 154 tisíc pracovních míst. Spolu se všeobecným letectvím, kde je podle odhadů 30 až 50 tisíc letadel, toto odvětví vytváří cca 9 % leteckého provozu a chlubí se nejrychlejším růstem v Evropě, dvakrát rychlejším než u ostatních druhů dopravy.
Obor komerční letecké dopravy přináší důležitý společenský a hospodářský prospěch. Tím, že umožňuje flexibilní dopravu mezi dvěma určitými místy, zvyšuje mobilitu občanů, produktivitu podniků a regionální soudržnost.
Obor všeobecného letectví poskytuje nezbytné služby ve velmi rozličných oblastech, od pátracích a záchranných akcí přes hašení požárů, řízení dopravy a kartografii až po rekreační a sportovní letectví. Je proto důležitým zdrojem rozvoje leteckých dovedností pro celé odvětví letectví.
Musím rovněž zmínit úlohu evropského průmyslu v tomto odvětví, který vykazuje neustálý růst podílu na světovém trhu a v současnosti dosahuje přibližně 16 %, a který je proto nutné podporovat.
Co se týče zprávy samé, jako zpravodaj souhlasím s nutností, kterou ve svém sdělení zdůraznila Komise, aby byly přezkoumány zvláštní potřeby tohoto odvětví a pojmenována jeho ústřední témata. Prvně zmiňované potřeby se týkají sběru dat a vycházejí z nutnosti poskytnout tvůrcům veřejné politiky dostatečné informace a statistické údaje k lepšímu pochopení tohoto odvětví, aby je mohli regulovat vhodným způsobem. Druhý bod se týká použití zásady proporcionality při regulaci tohoto odvětví. Klíčová otázka zní, zda pravidla vytvořená za účelem regulace provozu obchodních letadel budou přiměřená i k regulaci provozu jednodušších a menších, často jednomotorových letadel.
Podporujeme záměr Komise uplatnit zásadu proporcionality při sestavování pravidel i při jejich provádění, při neustálém vědomí nutnosti neohrozit všeobecnou bezpečnost. To platí například pro přenos určitých pravidel letové způsobilosti, která již byla schválena Evropskou agenturou pro bezpečnost letectví (EASA), do provozu neobchodních letadel nebo pro možné použití zvláštní úpravy zjednodušených bezpečnostních a detekčních postupů u cestujících komerční letecké dopravy.
Třetí bod se týká problému přístupu na letiště a do vzdušného prostoru. Provedená diagnóza zní: tato letadla se obecně potýkají s obtížemi při přístupu na velká letiště a stejné problémy začínají mít i na regionálních a druhořadých letištích. Řešení sahají od optimalizace využití stávající kapacity až k pozměnění nařízení o přidělování letištních časů. Rovněž je nutné povzbuzovat investice do malých a středních letišť, aby rostl počet propojení mezi různými regiony a městy Evropy.
Pokud jde o problém kapacity vzdušného prostoru, zdůrazňujeme význam reforem v rámci jednotného evropského nebe a společného podniku SESAR (výzkum řízení letového povozu na jednotném evropském nebi) a znovu se vracíme k nutnosti neklást nepřiměřené požadavky na navigační systémy malých letadel a zároveň vždy dodržovat bezpečnostní omezení.
Čtvrtý a poslední bod se týká udržitelnosti této oblasti činnosti pro životní prostředí. I když mají malá letadla vyšší emise CO2, je potřeba podporovat výzkum, vývoj a inovace, a to nejen v rámci iniciativ Čisté nebe a Nákladově efektivní malé letadlo (CESAR), ale také při použití méně znečišťujících motorů a čistších paliv.
Pane předsedající, paní komisařko, na závěr bych rád řekl, že doufám, že tato zpráva představuje skutečný rámec budoucích legislativních a správních opatření, která mohou být pro toto odvětví vytvořena. To je přáním Výboru pro dopravu a cestovní ruch, když žádá Komisi, aby do konce roku 2009 předložila zprávu o postupu v otázkách vznesených touto zprávou. Se zítřejším hlasováním je spojeno moje očekávání, že převážná většina poslanců této sněmovny se s tímto přáním ztotožní.
členka Komise. - Pane předsedající, Komise vítá zprávu a děkuje zpravodaji a výboru za skvělou práci.
V lednu 2008 Komise poprvé uveřejnila sdělení o všeobecném a komerčním letectví. Na to navazoval velmi kladný závěr Rady v dubnu 2008 a nyní tato důležitá zpráva Parlamentu.
Všeobecné a komerční letectví představuje významné odvětví leteckého průmyslu EU o ročním objemu cca 2,3 miliardy EUR. Investuje významné částky do výzkumu a vývoje a rychle roste. V tomto odvětví jsou přes dvě třetiny všech letadel registrovaných v EU.
Všeobecné a komerční letectví sestává hlavně z malých a středních podniků. Je to rovněž velmi rozmanité odvětví. Je třeba uzpůsobit předpisy jeho zvláštní povaze, aniž by však byla narušena bezpečnost. Jsme velmi rádi, že se k tomuto pojmu proporcionality Parlament ve zprávě hlásí.
V nejbližší budoucnosti budeme naše úsilí muset zaměřit na tři hlavní oblasti: rozvoj společných bezpečnostních norem EU pro všeobecné letectví, zapojení neobchodního letectví do příští generace systémů řízení letového provozu pro Evropu a konečně snižování nepříznivých dopadů tohoto odvětví na životní prostředí.
V příštím roce plánuje Komise navrhnout řadu prováděcích předpisů EU zajišťujících jednotnou úroveň bezpečnosti nekomerčního letectví. Jak zdůraznila vaše zpráva, musíme zajistit, aby tato pravidla nejen stanovila odpovídající úroveň bezpečnosti, ale také byla přiměřená a neuvalovala na provozovatele přílišné břemeno.
Budeme rovněž pokračovat v rozvoji budoucího systému řízení letového provozu pro Evropu s jasným vědomím, že vzdušný prostor je společným statkem, ke kterému by měli mít bezpečný přístup všichni jeho uživatelé. Z hlediska všeobecného letectví budou pro bezpečné rozšíření přístupu k vzdušnému prostoru a letištím nanejvýš důležité projekty Jednotné evropské nebe a SESAR. Tyto technologie otevřou cestu novým, v Evropě dosud nevídaným službám.
V neposlední řadě mají všeobecné a komerční letectví navzdory technologickým pokrokům rovněž dopad na životní prostředí a podobně jako širší letecký průmysl by se měly podílet na snižování těchto dopadů. Také zde se bude muset stát důležitou zásadou proporcionalita.
Komise se těší na spolupráci s Parlamentem v souladu se zprávou a podá mu zprávu o učiněném pokroku.
Na úvod bych rád poděkoval Luísi Queiróovi za jeho zprávu na téma tolik důležité pro budoucnost dopravy v Evropě.
Rád bych zdůraznil význam rozvoje všeobecného a komerčního letectví a oboru výroby letadel pro toto odvětví. Ačkoliv Komisí navržená řešení nepřinášejí žádné radikální legislativní změny a dnes se mohou znát nevýznamná, nesmíme zanedbávat jejich vliv na budoucnost letectví tváří v tvář deregulaci trhu a rozvoji letecké dopravy v Polsku.
Cílem Komise je usnadnit rozvoj tohoto oboru letectví zjednodušením stávajících regulačních postupů, uzpůsobením pravidel novým formám řízení letového provozu a jejich přezkumem za účelem dodržení proporcionality.
Je zřejmé, že tato iniciativa si zasluhuje plnou podporu. Je však třeba dbát na to, aby v procesu formulování a provádění politiky byly při plánování a optimalizaci kapacity zohledněny potřeby všech skupin uživatelů vzdušného prostoru a letecké infrastruktury. K usnadnění další reformy je však třeba pro všeobecné ä komerční letectví vytvořit základní evropský systém sběru dat. V neposlední řadě bude také třeba usnadnit přístup tohoto odvětví na zahraniční trhy podporou rozvoje nových, konkurenceschopných technologií, ovšem při současném ohledu na dodržování zásad ochrany přírodního prostředí.
písemně. - Tuto zprávu vítám, protože usiluje o sladění a větší vyjasnění pravidel všeobecného a komerčního letectví na úrovni Společenství. Jedná se o nejrychleji rostoucí segment civilního letectví v Evropě, poskytující členským státům řadu společenských a hospodářských přínosů. Abychom jej však využili co nejlépe, musíme zavést odpovídající regulaci. Například v současné době není o tomto odvětví dostatek dat a tento nedostatek musí být ze správních a bezpečnostních důvodů urychleně odstraněn.
Komise by měla jasně rozlišovat mezi rozsáhlými provozy komerčních letadel a letadly soukromými. Právní předpisy by měly být přiměřené rizikům, která různé druhy letectví přinášejí, a ohleduplné z hlediska nákladového břemene, jež jim způsobují.
Zdrojem znepokojení může být to, že většina všeobecného a komerčního letectví nespadá do působnosti směrnice Komise začleňující letectví do systému pro obchodování s povolenkami na emise skleníkových plynů. Vzhledem k rychlému tempu růstu tohoto odvětví si myslím, že jeho dopady na životní prostředí potřebujeme tím či oním způsobem vyrovnat.
V době, kdy neustále slýcháme slovo "krize", není snadné hovořit o stabilní budoucnosti všeobecného a komerčního letectví. Proto děkuji Luísovi Queiróovi za to, že se zhostil nelehkého úkolu vypracování zprávy na toto téma. Blahopřeji. Jsem si jist, že letecká doprava může být hnacím motorem, který pomůže roztočit kola světové a evropské ekonomiky. Jak víme, před sotva 106 lety bratři Wrightové vykonali první kontrolovaný let motorovým letadlem (i když byl kratší než 40 metrů). To byl začátek opravdového letectví.
V dnešní době je letectví vysoce rozvinutým odvětvím, které vyrábí "létající stroje" čím dál lépe vybavené širokou škálou přístrojů. K letectví patří také celá složitá oblast navigace a letového řízení, založená na pozemní letištní infrastruktuře, systém bezpečnosti a tak dále. Měli bychom si uvědomit, že v evropském všeobecném a komerčním letectví je provozováno asi 50 tisíc letadel a počet malých letadel a kluzáků používaných ke sportovním a rekreačním účelům je takřka čtyřnásobný. Tato čísla hovoří sama za sebe.
V této souvislosti je krajně důležité zajistit odpovídající kapacitu evropského vzdušného prostoru a letišť samých. Rád bych zde upozornil na význam regionálních letišť pro zajištění komunikační soudržnosti v EU. Hovoříme-li o rozvoji letecké dopravy, nesmíme samozřejmě zapomínat ani na problémy týkající se přírodního prostředí.
Pane předsedající, debata o leteckém průmyslu je často zkreslená neobjektivním důrazem na problémy emisí z letecké dopravy, ale lidé nejsou připraveni si uvědomit jeho potenciál. Letectví a letecká doprava samozřejmě způsobují emise, ale to je stejně zřejmé jako fakt, že představují budoucnost. To platí pro obchodní leteckou dopravu a komerční i všeobecné letectví.
I když právní úprava vnitřního trhu EU řeší hlavně obchodní leteckou dopravu, stojí za zmínku, že otázky všeobecného a komerčního letectví se čím dál častěji objevují v oblastech jako klimatická politika, ochrana životního prostředí a bezpečnost letecké dopravy. Vezmeme-li v úvahu rostoucí význam zejména komerční letecké dopravy, rozhodně musíme těmto odvětvím věnovat pozornost a zajistit jejich konkurenceschopnost.
Rád bych vyjádřil obavu, kterou chovám ohledně podmínek podnikání v letectví. Pro všeobecné a komerční letectví jsou klíčová malá a střední letiště. Je třeba podporovat jejich zakládání a modernizaci a členské státy by měly být v takových investicích povzbuzovány. Pokračující růst komerční letecké dopravy však čím dál více ucpává letiště.
Z hlediska ochrany klimatu lze říci, že i když menší letadla nejsou zahrnuta do soustavy obchodování s emisemi, připravuje toto odvětví dobrovolný mechanismus vyrovnávání emisí uhlíku. To je známkou rozvojového potenciálu letecké dopravy jako celku. Společenství by mělo přijmout veškerá možná opatření k povzbuzení výzkumu inovativnějších, energeticky účinnějších a ekologičtějších letadel. Cíl nesmí být o nic menší než letecká doprava bez emisí.
Zadávání veřejných zakázek v předobchodní fázi: Podpora inovace za účelem zajištění udržitelně vysoké kvality veřejných služeb v Evropě (krátké přednesení) 
- Dále je na pořadu krátké přednesení zprávy o zadávání veřejných zakázek v předobchodní fázi: podpora inovace za účelem zajištění udržitelně vysoké kvality veřejných služeb v Evropě, kterou vypracoval pan Harbour jménem Výboru pro vnitřní trh a ochranu spotřebitelů.
zpravodaj. - Pane předsedající, dnes večer je obzvlášť příhodné, že za Komisi odpovídá paní Reading, protože se moje zpráva zaměřuje na návrh rozvíjený s jejími pracovišti již několik let. Tento návrh je krajně důležitý a skýtá široké možnosti celému evropskému hospodářství. Mým prvním poselstvím paní komisařce dnes večer je poděkování za její vůdčí roli v této iniciativě, které doplním přáním, aby byly mnohem více šířeny informace o ní. GŘ pro informační společnost je musí široce distribuovat - a myslím, že už tak začíná činit - protože jsou tak důležité, zejména v časech, kterými nyní prochází naše hospodářství.
O čem tedy hovořím? V jádru věci je fakt, že veřejné orgány v Evropské unii vynakládají obrovské sumy veřejných peněz na nákup výrobků a služeb. Jak velký objem těchto zakázek je ve skutečnosti vynaložen na výzkum a podporu rozvoje nových řešení pro velké výzvy, kterým veřejné orgány a celá společnost každodenně čelí, jako je zkvalitnění zdravotní péče, optimalizace dopravy, řešení klimatických změn nebo zvýšení energetické účinnosti budov? Výdaje na zakázky EU týkající se výzkumu a vývoje činí méně než 1 % celkového rozpočtu zakázek.
Vzhledem k tomu, že v Lisabonské strategii máme výslovný cíl zvýšit naše výdaje na výzkum a vývoj k cílové hodnotě 3 %, nachází se zde obrovský potenciál.
A na tomto místě se uplatní funkce zadávání veřejných zakázek v předobchodní fázi. V podstatě usilujeme o to, aby inteligentní, na výzkum zaměřené veřejné orgány vytvářely poptávku po inovativních řešeních a pak na plnění těchto požadavků pracovaly s malými i velkými inovativními společnostmi - ale zejména s malými podniky, které z tohoto mohou mít prospěch. Chceme, aby tito inteligentní zákazníci skutečně přemýšleli dopředu, byli nároční, přemýšleli o řešeních tam, kde ještě žádné komerční řešení neexistuje, ale kde je v podstatě škála řešení, která mohou být vyvinuta s finančním příspěvkem veřejného orgánu určeným právě na tento účel - na financování výzkumu a vývoje, možná prostřednictvím první soutěžní etapy nápadů, a pak vzít tato řešení do další etapy směrem k životaschopnosti výrobku nebo služby, které pak mohou být uvedeny na trh.
Přínosy takovéhoto zajištění, zejména pro malý podnik, a poskytnutí této obchodní podpory, budou pro daný podnik velmi důležité. A opravdu, tam, kde toto již bylo vyzkoušeno, vidíme zkušenosti, kde podniky, i pokud nevyrobí vítězné řešení, měly financován určitý prvek svého výzkumu a vývoje, na kterém pak mohou dále pracovat a vyvinout jej do jiného, ziskového výrobku.
Na to je rovněž navázána druhá iniciativa Komise, kterou se moje zpráva zabývá - "iniciativa rozhodujících trhů", kde usilujeme o vůdčí úlohu veřejných orgánů v řadě klíčových technologických oblastí týkajících se zdraví a změny klimatu v dopravě. Existují známky toho, že vzniká ucelená politika, ale podle mojí zprávy potřebujeme více odborné přípravy, potřebujeme více osvědčených postupů a potřebujeme intenzivnější šíření tohoto návrhu. Doufám, že paní komisařka a sbor komisařů se tohoto chopí a že tento Parlament prokáže, že za tímto řešením stojí.
Závěrem - a dovolte mi krátký čas navíc, protože jde v jistém smyslu o procesní námitku - chci nejprve této prázdné sněmovně zdůraznit, že jsem ke své zprávě obdržel dvě stanoviska - od pana Sakalase z Výboru pro právní záležitosti a od paní Podimataové z Výboru pro průmysl. Tito ovšem nesmějí se svými stanovisky na tomto plénu vystoupit, což je, jak se zdá, spíše ostuda, protože přinesli hodnotný příspěvek, který jsem zapracoval do svých pozměňovacích návrhů. Rovněž chci poděkovat za spolupráci svému stínovému zpravodaji panu Hassemu Ferreirovi, pan Ferreira také přispěl značným dílem.
Na závěr chci říci, že se jedná o řešení, kde se každý stává vítězem: společnost, občané, veřejné orgány, podniky, inovátoři i evropské hospodářství. Proto je toto řešení tak důležité a proto právě dnes, kdy v souvislosti s hospodářskou krizí očekáváme od veřejných orgánů další investice, je tento návrh zprávy ještě důležitější než v době před pár měsíci, kdy jsem na něm začal pracovat.
členka Komise. - Pane předsedající, naprosto souhlasím, protože zadávání veřejných zakázek v předobchodní fázi slouží dvojímu cíli. Zvyšuje kvalitu veřejných služeb, ale nejvíce ze všeho otevírá průmyslu příležitosti k zaujetí vedoucí úlohy na mezinárodních trzích. Jedná se tedy o velmi dobře vynaložené peníze, zejména v době krize, kdy potřebujeme našemu průmyslu pomáhat s uváděním výsledků výzkumu do praxe a s co nejlepším využíváním technologických řešení a inovací.
Jsem velmi ráda, že zpravodaj pan Harbour spolu s Komisí podpořili to, co leželo dosti dlouhou dobu ve frontě. Je ovšem rozdíl mezi tím být ve frontě a tím být uveden do praxe. Skutečně doufám, že se zpráva Parlamentu stane spouštěčem a důležitou přidanou hodnotou k naší politice výzkumu a inovací. Spuštění silné poptávky veřejného sektoru po vývoji nových inovativních výrobků a služeb v Evropě může zapříčinit významné změny, zejména pro naše MSP, a proto tuto iniciativu vítám. K této práci panu Harbourovi blahopřeji.
Jaké jsou další konkrétní kroky, které budeme muset učinit? V bezprostřední odpověď na konkrétní doporučení zprávy mohu potvrdit, že Komise podpoří opatření na podporu sdílení zkušeností a osvěty a prozkoumá způsoby jak dát účastníkům nabídkových řízení v řadě členských států pobídky ke společnému provádění projektů veřejných zakázek v předobchodní fázi.
Komise již vyhlásila výzvy k předkládání nabídek na podporu tvorby sítí veřejných orgánů pro veřejné zakázky v předobchodní fázi, a sice v programu INTERREG, programu na podporu konkurenceschopnosti a inovací (CIP) a sedmém rámcovém programu (FP7).
Ve střednědobém až dlouhodobém horizontu věřím, že by vlády v Evropě měly zadávání veřejných zakázek v předobchodní fázi začlenit do svého strategického plánování veřejných investic. Myslím, že by se s výhodou mohlo začít u balíčků hospodářské obnovy. Za Komisi toto zdůrazním ve sdělení naplánovaném na počátek letošního března, ve kterém navrhnu posílení strategie výzkumu, vývoje a inovací IKT pro Evropu, takže zadávání veřejných zakázek v předobchodní fázi bude v této zprávě obsaženo.
Jak víte, některé členské státy již začaly experimentovat s pilotními projekty zadávání veřejných zakázek v předobchodní fázi. Doufáme, že v nadcházejících měsících uvidíme více těchto pilotů, a vyzývám členy výboru a také poslance této sněmovny, aby ve svých zemích hovořili o zadávání veřejných zakázek v předobchodní fázi s ministry a zástupci měst. Změny dosáhneme jedině společnou prací. Velice vám děkuji za to, že zde nabízíte pomocnou ruku.
Posilování inovací a rozvoj ekonomiky znalostí jsou klíčové při zabezpečování veřejných služeb vysoké kvality. Ve veřejném sektoru USA se na zakázky výzkumu a vývoje vynaloží ročně 50 miliard dolarů, což je dvakrát více než v EU, a proto členské státy musí dodržet svůj závazek investovat do výzkumu a vývoje 3 % HDP. Veřejné zakázky jsou strategickým nástrojem k dosažení tohoto cíle.
Dnes existuje mnoho evropských výzkumných programů a orgány veřejné správy zatím nevyužívají jejich výsledky při veřejných zakázkách. Praxe v EU vychází ze zásady exkluzivního vývoje, což znamená, že každá společnost si ponechává vlastnická práva k novým inovacím, které vytváří.
Přestože zakázky ve fázi před komerčním využitím představují určité zjednodušení, je celý proces velmi náročný. Orgánům veřejné správy může výrazně pomoci účast univerzit a výzkumných ústavů. Členské státy by se měly inspirovat poznatky evropských inovačních agentur, které se zúčastňují výzkumu a vývoje.
Věřím, že i na základě doporučení ve zprávě Malcolma Harboura vypracuje Komise komplexní a lehko srozumitelnou příručku, která by pomohla hlavně malým a středním podnikům a rovněž i příslušným orgánům v oblasti veřejných zakázek při provádění.
Jedině úzkou spoluprací mezi členskými státy EU v oblasti veřejných zakázek podpoříme inovaci a zabezpečíme trvale udržitelné veřejné služby vysoké kvality.
Následujícím bodem je zpráva paní Angelilliové, jménem Výboru pro občanské svobody, spravedlnost a vnitřní věci, o návrhu doporučení Evropského parlamentu Radě o boji proti sexuálnímu vykořisťování dětí a dětské pornografii.
Pane předsedající, dámy a pánové, ráda bych začala poděkováním mým kolegům poslancům za jejich vynikající spolupráci, která nám, podle mého názoru, umožnila navrhnout text, který je velmi uspokojivý. Rovněž jsem vděčná všem nevládním organizacím a institucím, které naši práci podrobně sledovaly. Jejich hodnotné návrhy zprávu obohatily.
Stanovili jsme dva zásadní cíle, prvním je kontrola, do jaké míry je rámcové rozhodnutí z roku 2003 uplatňováno ve 27 členských státech, a druhým je navržení potřebných změn. Skutečností je, že rámcové rozhodnutí musí být aktualizováno, aby se s ohledem na vznik nových a rušivých případů vykořisťování spojených s novými technologiemi zvýšila úroveň ochrany nezletilých.
První z určených priorit je boj proti sexuální turistice, která znepokojivým způsobem narůstá zejména díky nižším cestovním nákladům. Z tohoto hlediska je třeba zlepšit extrateritoriální spolupráci a vyzvat členské státy, aby dodržovaly zásadu oboustranné trestnosti u trestných činů týkajících se vykořisťování a zneužívání dětí.
Zadruhé navazování kontaktu s dětmi za účelem jejich pohlavního zneužití, tj. psychologická manipulace on-line s cílem nabízet sexuální služby dětí za úplatu, by mělo být ve všech členských státech považováno ze trestný čin.
Zatřetí by se členské státy měly zavázat k výměně informací obsažených v rejstřících trestů týkajících se obvinění z pohlavního zneužívání. Cílem výše uvedeného je kategoricky eliminovat možnost, že pachatelé pohlavního zneužívání budou mít možnost získat zaměstnání, které jim umožní styk s dětmi.
Mezi návrhy, které mají být co nejdříve realizovány, náleží zahájení činnosti systému včasného varování pro pohřešované děti. Tento systém je již testován a realizován, přestože jen několika členskými státy a na úrovni zkušebního provozu, jeho výsledky jsou nicméně vynikající. Proto je třeba ho rozšířit do všech 27 členských států. Skutečně je přínosné mít na paměti, že v Evropě zmizí beze stopy každým rokem tisíce a tisíce dětí.
Ráda bych zdůraznila ještě jeden aspekt: vnitrostátní legislativní orgány se musí zavázat ke zlepšení ochrany dětských obětí v průběhu vyšetřování a před soudním procesem, jehož se účastní děti, i po něm. Tím se zabrání tomu, že se děti stanou dvojími oběťmi, zaprvé jako oběti násilí a zadruhé jako oběti násilí ze strany sdělovacích prostředků nebo právních postupů.
Konečně zdůrazňujeme, že je naléhavě zapotřebí kriminalizovat nucené sňatky, které se většinou týkají dětí.
Pane předsedající, jsem přesvědčena, že je důležité požádat všechny členské státy, aby co nejdříve ratifikovaly nedávnou Úmluvu Rady Evropy o ochraně dětí před pohlavním vykořisťováním a zneužíváním. Jedná se o úmluvu z října 2007, hodnocení, jež představuje nejinovativnější akt v oblasti ochrany dětí.
místopředseda Komise. - (FR) Pane předsedající, dámy a pánové, nejprve bych rád srdečně poděkoval paní Angelilliové za její pozoruhodnou zprávu. Rovněž bych jí rád poděkoval za způsob, jímž spolupracovala s Komisí na velmi delikátním a citlivém tématu, na němž nám velmi záleží.
Děti jsou zranitelné a mají nárok na ochranu, aby byl zajištěn jejich harmonický rozvoj. Pohlavní zneužívání a různé druhy vykořisťování, zejména dětská pornografie, jsou opovrženíhodnými trestnými činy s hlubokými a dlouhodobými dopady na mladé oběti.
Jedná se o strašlivý jev, jehož rozsah je neznámý. Podle některých zdrojů trpělo jednou z forem sexuálních útoků nebo jinak v Evropě během dětství mezi 10 až 20 % dětí.
Evropská unie se vyzbrojila právními předpisy týkajícími se tohoto problému. Rámcové rozhodnutí z roku 2004 stanoví minimální úroveň harmonizace vnitrostátních právních předpisů v oblasti kriminalizace a pravomocí. Nehledě na nedostatek informací konstatovala Komise prostřednictvím své zprávy z roku 2007, že obecně je rámcové rozhodnutí uplatňováno uspokojivě. Ale to nestačí.
Rozvoj internetu přispívá k šíření nových hrozeb vůči našim dětem. Jednou z nich je dětská pornografie a existují i další, jako například psychologická manipulace s cílem nabízet sexuální služby dětí, o níž se zmínila paní Angelilliová. Sexuální turistika ve třetích zemích, jejímž cílem je zneužívání dětí, je skutečností a není jasné, jestli se zneužívání dopouštějí osoby, které byly odsouzeny v jiném členském státě.
Členské státy nejsou spokojeny. V závěru roku 2007 vyjednaly úmluvu s Radou Evropy, která zavádí velmi vysokou úroveň ochrany. Během prvního roku platnosti ji podepsalo 20 z 27 členských států.
Z toho vyplývá, že Parlament stále není spokojen, a zpráva paní Angelilliové to dokazuje. Parlament požaduje lepší uplatňování, a zejména podstatné vylepšení evropského rámce prostřednictvím souboru opatření, která posílí boj proti těmto trestným činům.
Musím říci, že ani já nejsem spokojen. Oznámil jsem přezkum stávajících evropských právních předpisů týkajících se této problematiky a v březnu předložím návrh na přijetí komisaři. Chci předložit ambiciózní text, který bude pojednávat nejen o prosazování, ale i o ochraně obětí a prevenci.
Návrhy obsažené v této zprávě nám pomohou tento návrh uplatňovat. Většina obsahu zprávy nalezne své místo v novém rámcovém rozhodnutí, ale ukáže-li se, že je to z technických nebo právní důvodů neproveditelné, pokusíme se určit nejvhodnější nástroje pro uplatnění kteréhokoli z návrhů, jež se nevejdou do tohoto rámcového rozhodnutí. Zjistíme, existuje-li možnost politické iniciativy, zejména pro využití dialogu se třetími zeměmi, nebo pro poskytnutí finančních nástrojů jako v případě stávajících programů.
Tady je. Pane předsedající, dámy a pánové, je mi potěšením konstatovat přání Parlamentu pokročit s přijetím mechanismu "varování před únosy" ve všech členských státech. Musím říci, že jsem na poslední schůzi ministrů vnitra a spravedlnosti velmi rozhodně obhajoval, že je nezbytné, aby všechny členské státy měly systém "varování před únosy". Aby byly plně účinné, je samozřejmě zapotřebí jejich vzájemného propojení.
Ještě jednou bych rád poděkoval Evropskému parlamentu za jeho rozhodný závazek. Děkuji rovněž paní Angelilliové, která nám bezpochyby poskytla velmi kvalitní zprávu.
navrhovatelka stanoviska Výboru pro práva žen a rovnost pohlaví. - (DE) Pane předsedající, dámy a pánové, nového návrhu předloženého Komisí je naléhavě zapotřebí. Členové Výboru pro práva žen a rovnost pohlaví mají k návrhu konkrétní otázky a návrhy. Je zásadní, abychom překročili hranice programu Daphne a zahájily legislativní iniciativy v oblasti dětské pornografie. Odpovědnost se samozřejmě týká i uživatelů, ale státy musí přijmout opatření. Jsem například přesvědčena, že agentura Europol je významným nástrojem, který ve spojení s efektivní sítí odborníků a jednotkou zvláštního určení, jejíž členové budou vycvičeni v konkrétních otázkách, může být využíván k boji proti dětské pornografii a prostituci. Musíme rovněž vyřešit otázku extrateritoriality tím, že přijmeme společný evropský přístup.
Potřebujeme více podpůrných informací ve formě konkrétních studií o sociální situaci obětí, protože rodinní příslušníci jsou často zodpovědní za zneužívání dětí a jejich umisťování na internet. Je pro nás důležité učinit v této oblasti rozhodný pokrok.
Doufám, že je Komise připravena úzce spolupracovat s Výborem pro práva žen a rovnost pohlaví, abychom mohli tuto otázku řešit společně.
jménem skupiny PPE-DE. - Pane předsedající, ve zprávě Europolu o organizovaném zločinu z roku 2006 se uvádí, že možnosti internetu v oblasti informačních a komunikačních technologií mají pro organizovaný zločin významné přínosy. V tomto ohledu není pochyb, že děti jsou nejzranitelnější skupinou. Podle odborníků chatuje 90 % dvanáctiletých až sedmnáctiletých lidí na internetu. Kromě spolužáků a her využívají sítí "neznámých uživatelů" prostřednictvím chatovacích místností na internetových stránkách, která jsou výborným kontaktním místem pro pedofily využívající falešné identity, aby nalákali potenciální oběti.
Podle organizace Internet Watch Foundation, která v roce 2006 zpracovala více než 30 000 zpráv, bylo 91 % obětí mladších dvanácti let. 80 % byly ženy a počet domén, kde jsou zneužívány děti, byl větší než 3 000. Kromě toho 55 % všech domén, kde jsou děti zneužívány, bylo umístěno ve Spojených státech, 28 % v Rusku a pouze 8 % v Evropě. Bylo by vhodné zařadit spolupráci v oblasti uzavírání internetových stránek, kde jsou zneužívány děti, na pořad jednání mezi EU a USA.
Jsme svědky dobře organizované mezinárodní sítě pedofilů a organizovaného zločinu propojené se sexuálním průmyslem, jak konstatovala paní Angelilliová. Na druhé straně je mezinárodní spolupráce orgánů prosazování práva omezená. Je skoro neuvěřitelné, že stále chybí osm ratifikací Opčního protokolu k Úmluvě o právech dítěte o prodávání dětí, dětské prostituci a dětské pornografii, čtyři v případě Palermského protokolu, který je základním dokumentem pro mezinárodní spolupráci v boji proti obchodování s lidskými bytostmi. O něco méně než polovina členských států ještě neratifikovala Úmluvu Rady Evropy o počítačové trestné činnosti.
V této oblasti zbývá ještě mnoho práce. Proto je čas vyslat jasný signál Radě, aby přezkoumala své rámcové rozhodnutí pro boj proti sexuálnímu vykořisťování a dětské pornografii.
Pane předsedající, pane komisaři Barrote, dámy a pánové, ráda bych nejprve poděkovala paní Angelilliové a všem ostatním za jejich konstruktivní spolupráci. Jistě si pamatujete, jak málo toho bylo učiněno na začátku tohoto volebního období, ale prostřednictvím rok staré strategie zaměřené na děti otázka pokročila práv dětí. Rozhodnutí, které teď máme učinit, se týká práv dítěte na sexuální neobtěžování a boje proti dětské pornografii.
Jsem samozřejmě velmi potěšena těmito třemi návrhy, o jejichž přijetí jsem usilovala ve Výboru pro občanské svobody, spravedlnost a vnitřní věci a které, jak doufám, budou dnes přijaty. První návrh je, že za děti by měly být považovány osoby mladší osmnácti let. Schopnost chránit před sexuálními trestnými činy, sexuálním obtěžováním a sexuálním vykořisťováním jak mladé dívky, tak mladé chlapce v celé EU je velmi důležitá.
Druhý návrh se týká ochrany dětí před sexuální turistikou tím, že všechny členské státy kriminalizují sexuální trestné činy v rámci EU i mimo ni. To znamená, že ten, kdo spáchá trestný čin, už nikdy nebude mít možnost cestovat za účelem sexuálních služeb a vykořisťovat nejchudší a nejmladší děti a mladé lidi v ostatních zemích, protože ho bude kdekoliv v EU čekat po návratu domů trestní stíhání a trest.
Třetím návrhem je, že bychom se nyní měli vážně zabývat internetem a společně s největšími úvěrovými společnostmi vypracovat technické nástroje, které za pomoci bank a směnáren, poskytovatelů internetu a vyhledávačů a samozřejmě odvětví cestovního ruchu umožní uzavřít platební systémy v případě, že bude uskutečněna platba za sexuální trestné činy a násilí nebo sexuální vykořisťování dětí a mladých lidí. Stejné možnosti se týkají i snahy o uzavření internetových stránek a toho, že děti mají přednost před zachováním soukromí a že zneužívání dětí a mladých lidí musí být hlášeno.
Touto zprávou naše činnost končí a můžeme být spokojeni, že jsme zde v Parlamentu podnikli první krok k dodržování práv dětí, a až bude existovat nová Lisabonská smlouva, stanou se práva dětí rovněž právním základem a cílem celé EU, a to nikoli předčasně. Děkuji vám.
jménem skupinyjménem skupiny ALDE. - (DE) Pane předsedající, pane místopředsedo Komise, rád bych poděkoval zpravodajce za její úsilí a iniciativu, které této zprávě věnovala. Ochrana dětí při používání internetu a boj proti dětské pornografii jsou dvěma nejdůležitějšími otázkami, kterými se musíme zabývat. Pro mne je velmi důležité zajistit, aby toto rámcové rozhodnutí o boji proti sexuálnímu vykořisťování dětí a dětské pornografii poskytovalo vyšší úroveň ochrany. Zneužívání dětí na internetu může být zvládnuto pouze pomocí společné iniciativy na evropské úrovni, protože internet nezná státní hranice.
Tato zpráva obsahuje tři body, u nichž jsem přesvědčena, že zasluhují vylepšení. Zaprvé musí být zachována rovnováha mezi bezpečností dětí a ochranou údajů. Musíme zohlednit nejen osobní údaje dětí, ale i osobní údaje lidí a obsah, které jsou významné pro účely poskytování této ochrany dětem. Kromě stanovení trestných činů pro uživatele internetu a dodavatele dětské pornografie, musíme nejprve určit osoby stojící v pozadí těchto strašlivých aktivit a uvěznit je. Proti zneužívání můžeme účinně bojovat pouze tak, že zaútočíme na jeho kořeny. Musíme se zaměřit na osoby, které tyto služby, tyto hrůzné kriminální aktivity, zpřístupňují ostatním a které z nich mají zisk.
Kromě kriminalizace pachatelů, jak uvádí zpráva paní Angelilliové, musíme rovněž informovat lidi, kteří se o děti starají, a vysvětlit jim rizika spojená s používáním internetu. Musíme se zaměřit na rozvoj nových technologických metod a navrhnout vytvoření zásady soukromí. Kromě toho musíme podporovat výměnu informací a zkušeností mezi jednotlivými orgány členských států. Orgány ochrany údajů v členských státech mohou v tomto působit jako významní prostředníci. Úspěšný bude pouze všeobecný přístup.
Ovšem nesouhlasím s tím, aby se z poskytovatelů internetu stala prodloužená ruka orgánů prosazování práva. Lepším řešením je uplatňovat dohody, jež poskytovatelům internetu umožní spolupracovat s těmito orgány na dobrovolném základě, jak tomu již je.
Dětská pornografie není ve všech svých formách ničím jiným než zločinem proti lidskosti. Pro boj proti ní musíme vynaložit veškeré úsilí. Musíme zajistit, aby s námi členské státy spolupracovaly a to, že my v Parlamentu potáhneme všichni za jeden provaz. Proto skupina Aliance liberálů a demokratů pro Evropu bude zprávu paní Angelilliové podporovat.
Pane předsedající, přestože právní systémy členských států stanoví sankce za sexuální vykořisťování a dětskou pornografii, je stále nezbytné zvyšovat úroveň ochrany našich dětí.
Je třeba zdůraznit, že děti, které používají nové technologie, a zejména internet, jsou vystaveny riziku kontaktu s potenciálními pachateli sexuálních trestných činů. V souvislosti s existujícím nebezpečím by měly být členské státy vyzvány k blokování přístupu k internetovým stránkám, které obsahují dětskou pornografii. To musí být právně závazná povinnost.
Rovněž je zde naléhavá potřeba vést celoevropskou kampaň za informování rodičů a dětí o nebezpečích dětské pornografie na internetu. Důležitá je také podpora obětí tohoto hanebného obchodu a jejich rodin. Často zůstávají bez pomoci. Je naší povinností poskytnout našim dětem tu nejlepší možnou ochranu.
jménem skupiny Verts/ALE. - Pane předsedající, rád bych poděkoval paní Angelilliové za tuto zprávu. Rád bych vám zopakoval, co prohlásila naše kolegyně paní Bauerová ohledně přijetí opatření členských států za účelem podpisu a ratifikace určitých úmluv a protokolů, které v současné době chybí. Usilujeme-li o společný rámec a společný přístup, existují velmi významné referenční body, které rovněž pomáhají vyslat z členských států signál, že se o tyto otázky také zajímají. Domnívám se, že toto je jedna z oněch klíčových záležitostí, kterou je třeba uskutečnit, a bude zajímavé dozvědět se, proč určité členské státy dosud nepodepsaly příslušné úmluvy a protokoly.
Vítáme velkou část této zprávy týkající se přístupu založeného na právech, což bych rád viděl jako hlavní téma a odděleně od názoru, že pojednává pouze o trestním právu. Ve skutečnosti se jedná o práva a ochranu dětí a mladých lidí. Potřebujeme tato srozumitelná opatření, abychom pomohli dětem, které se staly oběťmi - ať již kvůli soudnímu řízení, kde je obvykle klíčovou otázkou nalezení pravdy, avšak nikoliv způsobem, který zanechá děti více traumatizované, než byly na začátku řízení, nebo prostřednictvím kolektivní spolupráce na identifikaci dětí.
Avšak ochrana se musí týkat i dětí samotných. Měli bychom podporovat internetovou gramotnost mezi dětmi a jejich vlastní porozumění nebezpečí a tomu, co by měly hledat, aby také ony mohly hrát aktivní úlohu při pomáhání v boji proti těmto trestným činům.
Dnes dopoledne zamýšlíme podpořit určité pozměňovací návrhy, zejména pokud se domníváme, že existují určité zásady, se kterými manipulujeme na vlastní nebezpečí - například oboustranná trestnost a důvěrnost v určitých povoláních - a jeden nebo dva další, kde se domníváme, že si koncept možná vyžaduje podrobnější určení. Avšak z obecného hlediska tuto zprávu velmi podporujeme a s potěšením očekáváme její další vývoj.
jménem skupiny GUE/NGL. - (SV) Skupina konfederace Evropské sjednocené levice a Severské zelené levice tuto zprávu podporuje. Sexuální vykořisťování dětí a dětská pornografie jsou odpornými zločiny, jejichž prevence vyžaduje mezinárodní spolupráci. Děti jsou poškozovány tím, že jsou násilím nuceny pózovat v sexuálním kontextu, jsou fotografovány nebo filmovány a umisťovány na internet. Tyto filmy a obrázky mohou vidět osoby na celém světě a k zastavení tohoto porušování práv je nutná mezinárodní spolupráce. Víme, že existují pevná propojení mezi obchodováním se sexuálními otroky a sexuálním vykořisťováním dětí. Organizace spojených národů odhaduje, že 85 % obětí obchodování se sexuálními otroky tvoří děti mladší osmnácti let.
Nevíme, kolik dětí je prodáváno a kupováno jako zboží pro účely sexuálního vykořisťování, ale víme, že jich je hodně, a víme, že každé postižené dítě je jedním z mnoha. Svět dospělých musí převzít odpovědnost za ochranu našich dětí před tímto trestným činem, který je jedním z nejhorších, jež mohou děti potkat.
V této rozpravě nesmíme zapomínat na to, že mnoho trestných činů páchaných na dětech se odehrává v rámci rodiny nebo kruhu přátel, a že je proto pro společnost důležité, aby zajistila, že děti budou mít dospělou kontaktní osobu, na kterou se budou moci obrátit, když budou potřebovat pomoc.
Všechny formy pohlavního zneužívání dětí jsou trestnými činy, a jako na takové je na ně třeba pohlížet ve všech členských státech. Všichni občané, kteří se dopustí sexuálních trestných činů na dětech musí být potrestáni, nehledě na to, jsou-li tyto činy spáchány v EU, nebo mimo ni.
Rád bych poblahopřál paní Angelilliové za tuto výjimečnou zprávu. Je zcela zřejmé, že sexuální vykořisťování dětí je třeba zastavit. Prudký nárůst trestné činnosti na internetu vyžaduje koordinovaný přístup.
Avšak měli bychom být obezřetní, pokud se jedná o stanovení podrobných trestů za toto zneužívání na evropské úrovni. Bude třeba, aby samy členské státy co nejvíce usilovaly o penalizaci zneužívání moderních sdělovacích prostředků. Bude třeba, aby dětské porno na internetu bylo upraveno trestním právem členských států. Rada by se měla zavázat, v souladu se zákazem stíhání některých povolání, k uzavření mezer v právní síti, aby se vykořisťování a přenos přes internet nepřesunuly do zemí, kde takové právní předpisy neexistují. Rád bych se od Komise dověděl, zdali by bylo možné projednat to se zeměmi mimo EU, ale zástupci Rady tu naneštěstí nejsou.
Kromě toho bych rád podpořil posílení spolupráce s agenturou Europol a Eurojust. Boj proti mezinárodní síti dětské pornografie musí být v jejich organizacích prioritou, neboť to rozšíří rámec působnosti pro přijetí vhodných opatření za hranicemi Evropské unie.
Souhlasíme-li s tím, že sexuální vykořisťování dětí je nežádoucí, navrhuji, abychom rovněž projednali vykořisťování dospělých. Iniciativy k omezení prostituce na velkých událostech, například fotbalových šampionátech a olympijských hrách, si zaslouží větší pozornost Parlamentu.
(IT) Pane předsedající, dámy a pánové, organizace pedofilů ohrožují společnost, a proto by s nimi mělo být nakládáno jako s mafií nebo teroristickými organizacemi, prostřednictvím zvláštních, přísnějších právních předpisů.
Je pobuřující, že existují tisíce osob, které byly obviněny z trestného činu dětské pornografie a ve vězení nestrávily více než jediný den. Rád bych zpravodajku paní Angelilliovou, jejíž kvalitní zprávu všichni obdivujeme, že se v jejím městě loni odehrál případ známý jako "Lotosový květ", který se týkal 200 romských dětí. Jakmile byl tento případ uzavřen, tyto romské děti virtuálně zmizely, nikdo neví, zda se skutečně vrátily do stejných táborů, v nichž se vykořisťování uskutečňovalo.
Všechny členské státy proto musí být obezřetné, zejména musí být zavedeny zvláštní právní předpisy, tuto pobuřující skutečnost, tuto společenskou hrozbu, musí vyřešit zvláštní, velmi přísné právní předpisy.
(HU) Pane předsedající, pane komisaři, dámy a pánové, tato sněmovna dnes diskutuje o tématu, které oprávněně pobuřuje všechny lidi dobré vůle. Odsuzujeme tento jev, a pak jsme přesvědčeni, že se to týká pouze dětí druhých. Přesto jsou ohroženy všechny děti, protože počet obětí sexuálního vykořisťování dětí a dětské pornografie narůstá. Proto musíme k zabránění tomuto jednání použít všech dostupných prostředků. Musíme zajistit, aby sankce stanovené ve vnitrostátních právních předpisech byly účinně používány a aby každodenní praxe tento boj odrážela. Členské státy musí učinit vše možné pro to, aby eliminovaly celou poptávku.
Obzvláště musíme být obezřetní, pokud se jde o trvalé hrozby, které v tomto ohledu představuje používání nových technologií - internetových kamer, mobilních telefonů, a zejména používání internetu. Zavedení technologií, které blokují přístup, mohou být kromě informování rodin a dětí před nebezpečím jedním ze způsobů, jak toho dosáhnout. V každém případě musíme zdůraznit, že se jedná o závažnou trestnou činnost, a abychom ji odhalily, je zásadní odstranit všechny překážky na cestě k bezproblémové výměně záznamů z oblasti prosazování práva mezi členskými státy, což umožní vytvořit centralizované databáze s informacemi o pachatelích.
Považuji za velmi důležité a absolutně zásadní, aby byly členskými státy ratifikovány stávající mezinárodní dokumenty a aby byl jejich obsah účinně uplatňován. Musíme zajistit, že se bezpečnost dětí stane ústřední otázkou ve všech členských zemích EU. Vynikající zpráva paní Angelilliové k tomuto úsilí přispívá a rovněž ji podpoříme naším hlasováním. Velmi vám děkuji.
(ES) Pane předsedající, sexuální vykořisťování je realitou, kterou trpí chlapci a dívky na celém světě, neboť zejména v chudých zemích existuje nabídka sexuálního vykořisťování dětí a v bohatých zemích poptávka po internetové pornografii a sexuální turistice.
Tímto doporučením dokazujeme, že se podnikají skutečné kroky: požadujeme evropskou harmonizaci rozdílů ve věkové způsobilosti, přísnější tresty za pohlavní zneužívání a silnější vnitrostátní intervenční programy a systémy a jejich větší počet. Aby toho bylo dosaženo, musíme se zaměřit na členské státy, abychom - jak to učinilo Španělsko nad rámec provádění rámcového rozhodnutí Rady o této problematice - mohli vypracovat a realizovat akční plány, do nichž se zapojí zájmové skupiny, včetně programů na zvyšování veřejného povědomí a sociální mobilizace, aniž se zanedbá snaha o mezinárodní spolupráci.
Konečně bych se chtěla připojit k výzvě určené členským státům, aby podepsaly, ratifikovaly a uplatňovaly všechny příslušné mezinárodní úmluvy, abychom tak mohli zaručit práva nezletilých.
(ET) Pane předsedající, pane místopředsedo Komise, paní Angelilliová, dámy a pánové, rychlý rozvoj informačních a komunikačních technologií vytvořil pachatelům trestných činů nové způsoby jak páchat nebo prezentovat své činy. O trestných činech, které jsou předmětem této zprávy, se diskutovalo na různých evropských fórech.
V roce 2003 přijala Evropská rada závazné rámcové usnesení o sexuálním vykořisťování dětí a boji proti dětské pornografii a v současné době je obsah tohoto usnesení začleněn do právních systémů členských států. Avšak vzhledem k rychlému rozvoji informačních a komunikačních technologií je zapotřebí jeho aktualizace a samozřejmě nemůžeme přešlapovat na místě. Jsem potěšena, že Komise brzy dokončí nové aktualizované rámcové usnesení.
Všechny členské státy musí definovat pojem "dětské pornografie" a prohlásit nabízení sexuálních služeb dětí na internetu za trestný či. Pachatele činné na internetu je obtížné dopadnout, ale není to nemožné. V současnosti omezují některé vnitrostátní právní předpisy kontrolu. Proto nemůže být kontrola vykonávána v případech trestných činů druhého stupně a ochrana údajů je často rovněž překážkou.
V mé vlasti existují i nedávné případy, kdy nezletilá osoba spáchala kvůli činnosti internetového pachatele sebevraždu. To se děje i v jiných členských státech. Musíme být schopni chránit naše děti, aby se nestaly oběťmi. V Evropské unii nesmí být žádným způsobem tolerována ani pedofilie, ani dětská pornografie. Toho musíme dosáhnout.
(IT) Pane předsedající, dámy a pánové, sexuální vykořisťování dětí je hrozivým problémem. Je ostudou našeho světa a náhrobním kamenem našeho úpadku.
V poslední době byl zaznamenán prudký nárůst, a to kvůli závratnému šíření internetu a nových sofistikovaných technologií, jimž jsou děti vystaveny a k nimž mají přístup, bez jakýchkoliv omezení, pravidel, kontrol nebo trestů. Těch je nyní zapotřebí více než kdy jindy a musí být stále účinněji a exemplárněji používány.
Vynikající zpráva paní Angelilliové, k níž jí srdečně blahopřeji, a konkrétní doporučení, jež Parlament předloží Komisi, naznačují a navrhují opatření, která mohou skutečně omezit šíření dětské pornografie, podvádění dětí na internetu za účelem pohlavního zneužití, sexuální turistiku a všechny formy zneužívání dětí.
Poslední znepokojující údaje, včetně studie OSN o násilí páchaném na dětech, naznačují, že sexuální vykořisťování dětí rychle narůstá a že se spolu s obchodováním s lidmi stává jedním z významných zdrojů zisku a jedním z nejrychleji rostoucích trestných činů na mezinárodní úrovni s ročním obratem ve výši přibližně 10 miliard USD.
Podle odhadu Mezinárodní organizace práce je více než 12 milionů osob oběťmi nucené práce, z čehož se více než 1 milionu týká i sexuální vykořisťování a děti tvoří 45 % až 50 %.
(IT) Pane předsedající, dámy a pánové, návrh doporučení Evropského parlamentu Radě o boji proti sexuálnímu vykořisťování dětí a dětské pornografii urychluje zřejmý rozvoj nových telekomunikačních technologií.
Určitě se zvýšil počet forem podvádění dětí na internetu za účelem pohlavního zneužívání, ale rovněž bych rád odsoudil zneužívání obrázků žen. Ve většině zemí EU je propagován často nechutný pohled na ženy, kdy je komerční záměr sledován nejen vulgárně, ale skutečně uráží důstojnost žen, nemluvě o podprahové reklamě a rovněž televizních programech - musím říci, že především v mé vlasti.
Souhlasím se zpravodajkou, že by rámcové rozhodnutí Rady 2004/68 mělo být aktualizováno, aby se zvýšila ochrana dětí a pro lepší boj proti sexuálnímu vykořisťování obecně. Ratifikace úmluvy Rady Evropy je stejně tak důležitá, ale tím nesmíme skončit: je rovněž třeba kriminalizovat podvádění dětí na internetu za účelem pohlavního zneužívání a prosazovat přeshraniční spolupráci v této oblasti.
Domnívám se, že by členské státy měly mít povinnost vyměňovat informace obsažené v trestních rejstřících týkající se obvinění z pohlavního zneužívání - a jsem přesvědčen, že v tomto ohledu je systém ECRIS určitě krokem vpřed - aby se zabránilo osobám, které spáchaly určité trestné činy, ve styku s dětmi, a tím se zlepší ochrana obětí, nejen během vyšetřování, ale rovněž po uzavření soudního řízení.
Rád bych na závěr zdůraznil, že formy vykořisťování dětí jsou naneštěstí mnohem rozmanitější než jen pohlavní zneužívání, a rád bych byl svědkem širšího závazku ze strany institucí, pokud se týká těchto dalších oblastí.
(EL) Pane předsedající, pane komisaři, dámy a pánové, nejprve bych rád poděkoval paní Angelilliové za její výjimečnou práci o tak citlivém tématu, které znepokojuje nás všechny. Sexuální vykořisťování dětí je jev, který společnost v členských státech Evropské unie i jinde stále šokuje. Dětská pornografie na internetu je zhoršujícím se problémem, když se zamyslíte na tím, že mezi lety 1997 a 2007 se počet internetových stránek zobrazujících sexuální vykořisťování dětí zvýšil o tisíc procent. Posílená spolupráce se soukromým sektorem by mohla účinně podpořit omezení počtu internetových stránek s dětskou pornografií. Například by mohla být podporována spolupráce s úvěrovými institucemi, která bude mít za cíl boj proti dětské pornografii na internetu na evropské úrovni prostřednictvím použití jejich platebních systémů na komerční stránky prodávající fotografie dětí.
Kromě toho nový program Společenství na ochranu dětí používajících internet pomůže podpořit bezpečnější on-line prostředí. Úmluva Rady Evropy podepsaná 20 členskými státy Evropské unie je prvním mezinárodním právním aktem kvalifikujícím různé formy sexuálního vykořisťování dětí jako trestné činy. Abychom se s tímto jevem efektivně vypořádali, je třeba, aby členské státy kriminalizovaly všechny formy nátlaku na děti, aby se účastnily sexuálních aktivit. Konečně se domnívám, že je velmi důležité zohlednit rejstříky pedofilů a zakázat jim, aby vykonávali povolání nebo dobrovolnou práci, kde se přímo stýkají s nezletilými osobami.
(HU) Děkuji mnohokrát, pane předsedající, dámy a pánové, na celém světě je obětí některé z forem násilného jednání 40 milionů dětí mladších 12 let. Vzhledem k novým technologiím, a zejména trvalému rozvoji internetu, a novým on-line metodám používaným pedofily je obzvláště důležité, aby se zvýšila úroveň ochrany dětí. Podle Eurobarometru používá internet 74 % nezletilých dětí každý den, a mnoho z nich je tedy vystaveno násilným a pornografickým prvkům.
V zájmu účinné ochrany bych v Evropě doporučil zavedení takzvaných bezplatných rodinných informačních balíčků. Ty už ve velké míře používají někteří evropští poskytovatelé internetu a jsem přesvědčen, že se k tomuto úsilí mohou přidat i další. Balíčky se zabývají čtyřmi základními bezpečnostními tématy - bezpečností a komunikací, zábavou, stahováním a virtuálním násilím - a zábavnou formou poskytují rodinám pomoc s bezpečným používáním internetu. Dále doporučuji, aby tyto balíčky obsahovaly bezplatný internetový prohlížeč, který by mohl sloužit jako síto a chránit děti před nežádoucím obsahem internetových stránek. Musíme si být jisti bezpečností našich dětí, nejen na internetu, ale rovněž ve veřejných i soukromých institucích. Proto je nanejvýš důležité, aby každý, jehož povolání zahrnuje pravidelný styk s dětmi musel hlásit jakýkoliv případ pohlavního zneužívání. Děkuji vám.
(RO) Sexuální vykořisťování dětí a dětská pornografie jsou velmi závažnými trestnými činy. Přestože jsou právní předpisy mnoha členských států dostatečně přísné, stále je ještě mnoho opatření, která je třeba přijmou za účelem zajištění přiměřené ochrany dětí. Všechny členské státy by měly ratifikovat rámcovou úmluvu Rady Evropy a beze zbytku uplatňovat rámcové rozhodnutí, aby byl vytvořen jednotný přístup na úrovni Evropské unie.
Nezákonný materiál obsahující zneužívání dětí by měl být z internetu odstraněn ihned u zdroje a poskytovatelé by měli blokovat internetové stránky. Přezkum právních předpisů v oblasti telekomunikací, o němž se právě diskutuje v Evropském parlamentu, Radě a Komisi, poskytuje dobrou příležitost ke zlepšení právních předpisů.
Pachatelé pohlavního zneužívání by neměli mít možnost vykonávat profesní činnost, jejíž součástí je styk s dětmi. Místní orgány by měly mnohem více kontrolovat zejména sirotčince.
Konečně jsem přesvědčen, že by Evropská komise a členské státy měly poskytovat finanční a logistickou podporu kampaním zaměřeným na rodiče a děti.
(PL) Pane předsedající, velmi mě těší, že se Parlament vážně zabývá otázkou boje proti sexuálnímu vykořisťování dětí a dětské pornografie. Velmi mě to těší zejména proto, že dosud mnoho evropských levicových skupin otevřeně bojovalo za co největší možnou sexuální svobodu nehledě na následky, které bude mít tento postoj pro děti. Dokonce dochází k pokusům o zakládání politických stran pedofilů. To musí všechny slušné obyvatele Evropské unie naplňovat hrůzou. Rozsah tohoto jevu je obrovský, jak můžeme vidět pouhým pohledem na stránky novin.
Při příležitosti této diskuse je třeba upozornit na porušování práv dětí a sexuální vykořisťování dětí přistěhovalců ze mimoevropských zemí. Skutečnost, že je to povoleno v jejich domovských zemích je jedna věc, ale pokud žijí v zemích Evropské unie, musí striktně dodržovat obecné právní předpisy, nebo Evropu opustit. Nemohou existovat jedny právní předpisy pro původní evropské obyvatele a jiné pro přistěhovalce. To se týká všech oblastí života.
(CS) Pane předsedající, dámy a pánové, tato agenda je nesporně důležitá a vyžaduje účinnou spolupráci všech členských zemí. Já bych rád poznamenal, že moderní společnost ochranu svých dětí před zneužíváním v mnohém oslabuje. Začíná to častými poruchami výchozí rodiny, rostoucím počtem dětí vychovávaných v jednorodičovském režimu a končí vysokou mobilitou občanů a expanzí moderních informačních technologií. Proto tuto zprávu velmi podporuji.
Za aktuální považuji při prevenci pohlavního zneužívání dětí otevřenou sexuální výchovu ve vztahu k dětem, ale také ve vztahu k rodičům, vychovatelům, sociálním a zdravotnickým profesionálům. Je důležité, abychom všichni byli náležitě senzibilizováni, abychom si vůbec byli schopni připustit, že tyto delikty existují, a abychom včas rozpoznávali jejich projevy na straně pachatelů i obětí.
Zvláště bych chtěl upozornit na skutečnost, že pachatelé sexuálních deliktů na dětech se vyznačují vysokou mírou repetitivnosti. Jistě zde do jisté míry platí rčení našich německý přátel "einmal ist keinmal". Pokud však někdo spáchá dva a více takových deliktů, měli bychom být schopni zabránit těm dalším. Zde jsou na místě jak léčebná opatření, tak nejrůznější nápravná opatření, zejména pak zákaz práce s dětmi a mládeží. Protože recidivy se zde vyskytují také ve velmi dlouhých intervalech, měla by být informace o tendenci páchat podobné delikty dostupná opravdu dlouhodobě. Doporučoval bych také zakotvit povinnou lustraci uchazečů o místa učitelů, trenérů a vychovatelů mládeže právě ve vztahu k případnému sexuálnímu trestnému činu v minulosti.
Podle mých zkušeností se pachatelé sexuálních deliktů na dětech velmi často snaží různými cestami prolomit zákazy práce s mládeží. Pod různými záminkami, někdy dokonce pod falešnou identitou, se snaží ke svým objektům znovu nalézat cestu. Volný pohyb osob v rámci Evropské unie těmto aktivitám poskytuje širší prostor.
Pane předsedající, rád bych poděkoval paní Robertě Angelilliové za její vynikající zprávu.
Sexuální vykořisťování dětí je trestným činem proti nejzranitelnější skupině naší společnosti, a proto jsem šokován, že sedm členských států Evropské unie dosud nepodepsalo úmluvu Rady Evropy, osm z těchto států dokonce ani nepodepsalo Opční protokol Úmluvy OSN o právech dítěte o obchodování s dětmi, dětské prostituci a dětské pornografii.
Skutečností je, že internet nabízí těmto trestným činům nové možnosti, a proto se domnívám, že je na nás, abychom naléhali na uznání využívání internetu pro dětskou pornografii a podvádění dětí za účelem pohlavního zneužívání jakožto trestných činů. Nepostačuje, aby se státy vymlouvaly, že je to obtížné. Musím spolupracovat a koordinovat naše úsilí, abychom zajistili, že to dokážeme. Ve všech členských státech by mělo být možné, aby všichni občané nebo osoby žijící v Evropské unii, kteří spáchali trestný čin mimo Evropskou unii, stanuly před soudem.
Pane předsedající, rovněž bych rád poblahopřál paní Angelilliové za její znamenitou zprávu. Domnívám se, že takovou zprávu bychom měli podpořit všichni.
Jak již bylo řečeno, jedná se o trestný čin a s každým, kdo by na děti zaútočil nebo je jakýmkoliv způsobem poškozoval, by se mělo zacházet jako se zločincem. To je naneštěstí to, co se děje na internetu. Internet je úžasný nástroj, úžasný zdroj informací pro nás všechny a něco, co se v budoucnu stane součástí našich životů. Avšak existují tací, kteří děti vykořisťují a budou používat internet pro snahu o poškozování dětí, jak to bude co nejvíce možné.
Zhruba 8 z 10 dětí v Evropské unii používá internet a domnívám se, že se musíme obzvláště starat o ochranu nejzranitelnějších dětí před šikanováním, podváděním za účelem pohlavního zneužívání a obtěžováním. Je třeba, abychom podporovali veřejnou informovanost a on-line bezpečnost, zejména mezi dětmi, ale rovněž mezi rodiči, aby přesně věděli, co se děje a co se může na internetu odehrávat.
Domnívám se, že by členské státy měly spolupracovat na vytvoření sítě kontaktních míst určené veřejnosti, která bude informovat o nezákonném a škodlivém obsahu a jednání. Je důležité, aby se rodiče i děti cítili při používání internetu bezpečně a aby měli kontaktní místo, kam mohou nahlásit jakékoliv přečiny. Aby byli ti, kteří podvádí na internetu děti za účelem pohlavního zneužívání nebo provozují pornografii, pohnáni k odpovědnosti, měli bychom to považovat za to, o co se ve skutečnosti jedná. Jedná se o trestný čin, a tak by s tím mělo být nakládáno.
(PT) Pane předsedající, pane Barrote, dámy a pánové: rámcové rozhodnutí z roku 2003 se zaměřilo na zúžení legislativních mezer v členských státech v oblasti boje proti sexuálnímu vykořisťování dětí a proti dětské pornografii. Proto byl jeho prostřednictvím přijat společný rámec ustanovení pro úpravu, mimo jiného, kriminalizace, uplatnitelné sankce a ochranu obětí a jejich ochranu. Domnívám se, že je politováníhodné, když některé členské státy dosud nepřijaly opatření nezbytná k uplatňování tohoto rámcového rozhodnutí, a to i přes to, že lhůta, aby tak učinily, již uplynula.
Je zásadní, aby všechny členské státy kriminalizovaly všechny formy pohlavního zneužívání dětí a aby všichni evropští občané, kteří se dopustili sexuálních trestných činů na dětech, a to v jakékoliv zemi v Evropské unii nebo mimo ni, podléhali jednotným extrateritoriálním trestněprávním předpisům platným v celé Unii. Je důležité zajistit, aby se pachatelé těchto trestných činů nemohli vyhnout právnímu postihu. Podporuji rovněž přezkum rámcového rozhodnutí, aby zaručovalo alespoň stejnou úroveň ochrany jako úmluva Rady Evropy z roku 2007. Je politováníhodné, že některé členské státy tuto úmluvu dosud nepodepsaly.
Je rovněž důležité posílit toto rámcové rozhodnutí, aby odpovídalo nejnovějšímu technologickému rozvoji v oblasti komunikace. Děti stále častěji používají internet, který se stává jedním z hlavních nástrojů potenciálních a skutečných pachatelů., zejména prostřednictvím podvádění za účelem pohlavního zneužívání a podvodného nabízení sexuálních služeb dětí za nezákonným účelem, což již uvedla paní Angelilliová. Při této příležitosti chci poblahopřát zpravodajce za její vynikající práci a za zprávu, kterou nám předložila.
Jsem si vědom komplexnosti a obtížnosti tohoto boje, ale jsem přesvědčen, že se můžeme sexuálnímu vykořisťování dětí postavit jednotnou akcí a společným úsilím. Důraz by měl být kladen na prevenci tím, že budou podporovány kampaně na zvýšení informovanosti rodičů a dětí o rizicích dětské pornografie, konkrétně na internetu, a zejména riziku sexuálního vykořisťování v chatovacích místnostech a na on-line fórech.
(PL) Pane předsedající, byl to básník Zbigniew Herbert, kdo prohlásil, že se "musíme naučit říkat "ne" (...) "ne" je velmi významnou součástí řeči. Je to nesouhlas se zlem." Dnes musíme říci "ne" porušování základních práv dětí, "ne" násilí a sexuálnímu vykořisťování dětí, "ne" mravní zkaženosti a pornografii na internetu a "ne" sexuální turistice.
Proto děkuji paní Angelilliové za její zprávu. Sám jsem se touto záležitostí mnohokrát zabýval. V této oblasti je zapotřebí profylaxe a preventivních opatření. Je zásadní zvýšit povědomí o nebezpečích jak mezi dětmi, tak mezi jejich rodiči a opatrovníky. Rychlé nalezení trestného činu a přísné prosazování práva jsou nezbytné. Je třeba, aby sdělovací prostředky spolupracovaly. Tato opatření se musí týkat celého světa, protože v některých zemích existují organizace, jež zpochybňují penalizaci sexuálního styku s dětmi. Dokonce se používají pochybné pojmy jako "dobrá pedofilie". Neměli bychom být lhostejní k ponižování našich dětí, nebo k jejich bolesti a pokoření. To je hanba naší doby.
(EL) Pane místopředsedo, doporučení, která dnes tak bezchybně představila paní Angelilliová a která podpořili mí kolegové poslanci, jsou určena především Radě. Avšak, jak jste uvedl, předložíte v březnu svůj vlastní návrh, a měl bych požádat, aby byl tento návrhu v souladu s mnoha politikami Evropské unie, a nikoliv krokem stranou. Je třeba, aby tento návrh stanovil ustanovení o kriminalizaci, přísných opatřeních a spolupráci s Europolem, jehož úmluvu je třeba zmínit především, pokud se týká obchodování s lidskými bytostmi. Neměli bychom zapomínat, že kromě těchto hrozeb, násilí, podvodů a zneužívání závislých osob, především v kruhu rodiny, existuje vykořisťování z důvodu záměrného podněcování, zejména u osob, jejichž věk jim brání v reakci. Odkazuji na jev obchodování z opuštěnými dětmi, který se na internetu objevuje, a když říkám internet, nemyslím tím pouze internetové stránky a chatovací místnosti, kam se děti dostávají ze svých pokojů, ale rovněž další početné prostředky, jako jsou mobilní telefony, která mohou děti používat, což je důvod, proč je potřeba, abychom stanovili podmínky pro všechny možnosti.
Když hovoříme o trestných činech, musíme se zamyslet i nad stavem nápravných zařízení a věznic. Omezíme-li počet osob v těchto institucích, zvýšíme riziko tohoto jevu. Je rovněž třeba vypracovat ustanovení o zlepšení životních podmínek obětí. Je třeba, abychom chránili oběti a jejich rodiny, protože násilí pachatelů se šíří a prostředky, které používají, jsou účinnější než prostředky obrany, kterými disponují oběti, protože se jedná především o prostředky ekonomické. Proto jsem přesvědčen, že náš nový návrh vytvoří lepší úroveň ochrany nezletilých osob a prostředky splňující vysoké nároky.
(PL) Pane předsedající, zpráva paní Angelilliové pomůže všem rodičům chránit své děti před pedofily, kteří slídí na internetu. Měli bychom mít na paměti, že veškerá podpora, které se nám dostane ve formě filtrů a monitorování poskytovatelů služeb na internetu nás, jakožto rodiče, naší povinnosti své děti chránit a varovat.
Žiji v malé vesnici, kde se lidé navzájem znají a zajímají se o to, co se kolem nich děje. Cizinec vzbuzuje zájem. V malé vesnici na jihu Polska by bylo pro kohokoliv obtížené navázat nepozorovaně kontakt, ale dovolím si říci, že na takových klidných a bezpečným místech v cel Evropě, když si rodiče v tichosti čtou noviny nebo sledují televizi, je nevítaný host v pokojích jejich dětí a kontaktuje je přes internet. Jsme my rodiče bezmocní? Ne, nejsme. Možná jsou naše děti zdatnější ve využívání nových technologií. Možná je obtížné dostat je od počítačů.
Drazí rodiče, dnes udělejte něco pro ochranu svých dětí. Upozorněte je na něco, co jsme se naučili, zejména: "Nemluvte s cizími lidmi." Jedná se o jednoduché sdělení. Dnes tito cizí lidé nečíhají před školami s pytlíkem sladkostí, jsou v chatovacích místnostech na internetu, a tam vyhledávají své oběti. Jsou nebezpečnější, protože je bez problému nevidíme, jak se plíží z jednoho dětského pokoje do druhého. Měli bychom naučit své děti, že nesmí mluvit s cizími lidmi, a to i na internetu, a přibouchnout jim dveře před nosem.
Paní předsedající, o této problematice existuje určité politická dohoda, že je podivné, že se toho v členských státech odehrálo tak málo.
Naše zaměření na internet je samozřejmě velmi důležité, ale zdá se, což nasvědčuje, že je tento problém nový, zatímco víme, že se jedná o velmi starý problém, který byl velmi dobře ukryt. Nedělo se to pouze před školami s pytlíkem sladkostí, ale odehrávalo se to doma, ve všech členských státech, v kostelech a v nemocnicích.
Internet možná vrhl paprsek světla na tuto velmi temnou část společnosti, se kterou se stále potýkáme, a potýkáme se s ní velmi těžce. Je velmi naléhavé, aby členské státy vzaly vážně svá mnohá krásná slova o ochraně dětí, i my jsme v této sněmovně hodně hovořili o tom, jak si vážíme dětí a jak je chráníme, zatímco skutečností je, že je naše činnost mnohem slabší než slova, která pronášíme.
Řekla jsem, že domov je někdy pro děti nejnebezpečnějším místem. Nedávný případ v Irsku nás na to upozornil. Rovněž bych dodala, že by se měli znovu zamyslet ti, kdo věří, že malá města, kde se lidé navzájem znají, jsou pro děti bezpečným místem. V malých městech lidé často zavírají oči, protože nechtějí mluvit o svých "neprokázaných informacích" a možná se bojí tyto informace sdělit úřadům.
To je věc, kterou se musíme zabývat s musíme být připraveni o ní mluvit, protože mlčení způsobuje nárůst zneužívání a závažně poškozuje děti, které jsou při této situaci přistiženy. Vyzývám irskou vládu, aby předložila právní předpisy týkající se celé řady opatření na ochranu dětí před pohlavním zneužíváním. Domnívám se také, že je třeba, abychom přezkoumali naši ústavu, která staví rodinu před práva dítěte. Neměly by si odporovat: rodina i dítě si v rámci naší ústavy zaslouží ochranu.
Paní předsedající, vítám tuto rozpravu a v souladu s doprovodným návrhem usnesení vyzývám členské státy k podepsání a ratifikaci Úmluvy Rady Evropy o ochraně dětí před pohlavním vykořisťováním a zneužíváním. Rovněž vyzývám členské státy, aby podepsaly Opční protokol Úmluvy OSN o právech dítěte týkající se prodeje dětí, dětské prostituce a dětské pornografie.
Úmluva Rady Evropy je prvním mezinárodním právním nástrojem který kategorizuje různé formy pohlavního zneužívání dětí jako trestné činy, včetně zneužívání páchaného za použití násilí, nátlaku nebo hrozeb, a to i v rámci rodiny. Avšak sedm členských států EU tuto úmluvu stále nepodepsalo a osm členských států stále neratifikovalo opční protokol OSN.
Internet stále více využívají potenciální a skuteční pachatelé sexuálních trestných činů jako prostředek zneužívání dětí, a to zejména prostřednictvím podvádění dětí za účelem pohlavního zneužívání a dětské pornografie.
Považuji-li irské trestní právo chránící děti před pohlavním zneužíváním za dostatečně komplexní, musím však irskou vládu vyzvat, aby co nejdříve předložila aktualizované právní předpisy, které se budou týkat šíření nových způsobů, kterými mohou být děti pohlavně zneužívány.
(BG) Zpráva paní Angelilliové je velmi aktuální a důležitá. Žijeme ve světě, kde se ohrožení dětí a mládeže neustále zvyšuje.
Vykořisťování dětí, včetně sexuálního vykořisťování dětí, je jedním z největších neštěstí společnosti. Boj proti tomuto jevu vyžaduje mnoho společného úsilí a začlenění opatření, metod a zdrojů. Velmi důležitá jsou soudní a trestní opatření, jako například kriminalizace sexuálního vykořisťování, zejména právní předpisy o internetové technologii používané proti nejlepšímu zájmu dětí.
Nemůžeme si dovolit jakýmkoliv způsobem ignorovat skutečnost, že prevence tohoto jevu je součástí boje proti němu: vychovávat děti a rodiče, aby věděli, jak se vyhnout kontaktu s tímto jevem a lidmi, kteří se ho účastní, omezovat všechny formy reklamy, které vyvolávají otevřenou a agresivní sexualitu, že existuje větší zájem o děti umístěné v různých institucích, které se často stávají oběťmi sexuálního násilí, integrační úsilí o zastavení obchodování s dětmi - jedním z hlavních důvodů obchodování je zejména sexuální vykořisťování - a vytvořit síť z nevládních i vládních struktur, jež bude protiopatřením.
Paní předsedající, je opravdu neuvěřitelné a hanebné, že v 21. století není v oblasti sexuálních trestných činů páchaných na dětech spolupráce mezi různými službami v rámci státu - ale rovněž spolupráce mezi samotnými členskými státy - na takové úrovni, na jaké by měla být. Blahopřeji komisaři i zpravodajce za jasné vyjádření a zdůraznění, že je třeba skutečného zlepšení.
Dále je žádám, aby veřejně jmenovali ty členské státy, jež mají v tomto ohledu nedostatečné právní předpisy. Jedním opatřením, které navrhuji, je vytvoření celoevropského - nebo ještě lépe mezinárodního - veřejného seznamu pachatelů odsouzených za sexuální trestné činy spáchané na dětech. Navrhuji, aby byl tento seznam trvalý, bez možnosti vymazat jakékoliv jméno, dokud soud nerozhodne o neplatnosti původního odsouzení. Sexuální trestný čin spáchaný na dítěti způsobuje oběti trvalé následky a měl by rovněž pro pachatele znamenat trvalé označení. To bude doplňujícím opatřením k trestu a rovněž se to stane preventivním opatřením.
(PL) Paní předsedající, 20 členských států podepsalo úmluvu Rady Evropy, první mezinárodní právní dokument, který klasifikuje sexuální vykořisťování dětí jako zločin.
Rozvoj vědy a techniky a nových způsobů komunikace, zejména internet a mobilní telefonie, odhalilo nové způsoby lákání dětí za účelem sexuálního vykořisťování a také nové způsoby šíření dětské pornografie. Je zásadní zavedení trestů za tuto činnost v rámci trestního práva členských států. Avšak zavedení trestněprávní odpovědnosti za tyto činy není dostačující. Dále je nutné zavedení systémů, které budou bránit situacím, v nichž je možný vznik nebezpečí sexuálního vykořisťování dětí, například pomocí vzdělávání rodičů a dětí a rovněž sledováním organizací pedofilů, které jsou aktivní na internetu.
(SK) Vyjadřuji svůj souhlas s daným návrhem doporučení Evropského parlamentu Radě. Ochrana dětí by měla být vždy prioritou ve všech zemích Evropské unie, protože právě děti jsou vlastně nejcitlivější skupinou společnosti. Sjednocení legislativy by v tomto případě výrazně přispělo k předcházení tomuto typu trestné činnosti a pomohlo by k efektivnejším trestání pachatelů ve všech zemích Unie. Následně může jednotná legislativa eliminovat dětskou sexuální turistiku, která v Evropské unii přetrvává kvůli rozdílné právní úpravě.
Ochrana dětí je nevyhnutelná i vzhledem k přístupu dětí k internetu, kde jsou děti vystaveny jakémukoliv obsahu a zároveň možnosti zneužití pedofily i formou groomingu. Pohlavní zneužívání dětí a zneužívání dětí k dětské pornografii je i v rozporu se světovým kodexem dětských práv přijatým na půdě OSN a zároveň i v rozporu so základními lidskými právy.
(RO) Sexuální vykořisťování dětí a dětská pornografie jsou velmi závažnými trestnými činy, jejichž počet se zvyšuje, ale proti kterým je možné bojovat prostřednictvím právních předpisů, včetně informačních kampaní. Já sama, jako matka a poslankyně Evropského parlamentu ze země, jež patří mezi hlavní lokace umisťování internetových stránek s pornografickým obsahem, jsem přesvědčena, že členské státy EU potřebují srozumitelné zákony, které zajistí zakázání dětské pornografie na internetu a současně že budou poskytovatelé internetových služeb blokovat veřejný přístup ke stránkám s těmito fotografiemi.
Vzhledem k tomu, že přístup k pornografickému materiálu a jeho šíření nejsou kontrolovány podle času místa, vítám včasný návrh na vytvoření samostatné jednotky na evropské úrovni, která se bude věnovat boji prosti dětské pornografii a prostituci, a navrhuji, aby členské státy a Komise poskytly finanční podporu informačním a osvětovým kampaním.
(CS) Paní předsedkyně, velice vítám tuto zprávu, mám jen dvě výhrady. Za prvé zavedení trestnosti pro rodiče, kteří nutí své potomky k uzavření nedobrovolného sňatku, nepovažuji za účinné. Není moc reálné prokázat takové jednání uvnitř rodiny, kde navíc existuje výjimečné právo odepřít výpověď. Za druhé ustanovení o zbavování povinnosti speciální profesní mlčenlivosti by potřebovalo podrobnější upřesnění. Bez ohledu na tyto dvě záležitosti apeluji na členské státy, Radu i Komisi včetně českého předsednictví, aby urychleně novelizovaly příslušné evropské a národní předpisy a ratifikovaly mezinárodní úmluvy pro efektivní boj s pedofily. Co nejdříve musí vzniknout celoevropská databáze pedofilů, která znemožní zaměstnávat je ve školství a službách pro děti v jiném členském státě. Je třeba harmonizovat věkovou hranici pro sexuálně motivované trestné činy. Upozorňuji také, že členské státy musí financovat vývoj a šíření programů, které umožní rodičům mnohem lépe chránit děti před groomingem při užívání internetu.
Paní předsedající, jsem přesvědčen, že tato rozprava prokázala jednomyslný závazek Evropského parlamentu k ochraně dětí.
Pokusím se hovořit tak srozumitelně, jak to jen půjde: Rád bych zdůraznil, že se chystáme revidovat rámcové rozhodnutí týkající se ochrany dětí. Přejeme si zlepšit jeho obsah tak, aby dětem v Evropské unii poskytovalo ochranu na úrovni nejvyšších mezinárodních standardů, zejména podle nové úmluvy Rady Evropy z roku 2007, a osvědčených vnitrostátních postupů.
Legislativní návrh bude v oblasti trestněprávního vyšetřování zahrnovat nové trestné činy, aby odpovídalo novým formám zneužívání usnadněným novými technologiemi. Vedení vyšetřování a vznášení odvinění budou jednodušší. Víc k tomu už neřeknu. Pokud se týká pomoci obětem, musíme jim zjednodušit přístup ke spravedlnosti.
Kromě toho, a zejména, zorganizujeme prevenci vedením pachatelů podle individuální diagnózy a hodnocení rizik u každého z nich. Dále budeme usilovat o prevenci a minimalizaci rizik recidivy a o zavedení opatření, která zajistí optimální účinnost bezpečnostních mechanismů v celé Unii. V tomto ohledu bude velmi přínosným systém ECRIS, který umožní sdělování trestních rejstříků po síti.
Dostal jsem rovněž otázky na extrateritorialitu. Chopíme se rovněž příležitosti a navrhneme na této úrovni přísnější opatření, která budou mít za cíl stíhání trestných činů sexuálního vykořisťování spáchaných ve třetích zemích občany zemí EU, pokud to nebude mít možnost učinit třetí země, v níž ke spáchání trestného činu došlo.
Taková je současná představa. Samozřejmě, paní Angelilliová, budeme se při práci na této rámcové směrnici pozorně držet všech doporučení z vaší zprávy.
Paní předsedající, dámy a pánové, rovněž bych rád Parlamentu sdělil, že nestačí mít pouze dobrý právní rámec. Potřebné jsou rovněž nástroje. To je důvod, proč se na evropské úrovni snažíme kolem Europolu vybudovat platformu, která bude použitelná pro centralizaci informací shromážděných v členských státech a pro vydávání zpráv a statistik vnitrostátních platforem. Několik zemí EU takové platformy má, ale je potřebné na úrovni Společenství zajistit, že se možnost seznámení s těmito informacemi bude mít každý. Zde může Evropská unie nabídnout přidanou hodnotu za předpokladu, že uspějeme při vytváření této platformy kolem Europolu.
Rovněž bych chtěl uvést, že máme další nástroj, do nějž osobně vkládám velkou důvěru, jinými slovy neformální skupiny veřejného a soukromého sektoru vytvořené Komisí, které zavedla Evropskou finanční koalici zaměřenou proti komerčním fotografiím s dětskou pornografií. Vzhledem ke zčtyřnásobení internetových stránek mezi lety 2003 a 2007 musíme zapojit soukromý sektor, neboť ten kontroluje velkou část informační a telekomunikační infrastruktury. Zejména je třeba mobilizovat poskytovatele přístupu. To je zásadní.
Koalice bude sdružovat všechny zúčastněné strany: nevládní organizace, společnosti vydávající kreditní karty, on-line platební organizace, poskytovatelé internetových služeb a další soukromé hospodářské subjekty činné na internetu. Bude určovat a konfiskovat zisky z trestné činnosti. To je významný faktor pro ukončení mnoha vykořisťujících obchodních praktik, například dětské pornografie.
To je ve stručnosti moje odpověď, paní předsedající, ale budeme mít příležitost se k této významné problematice vrátit. Chtěl bych dodat, že jsme minulý týden pořádali velmi povedený den ochrany údajů. Účastnili se ho mladí lidé, kteří rozesílali mimořádná varování svým vrstevníkům, aby byli opatrní při používání internetu.
Víte o tom, že nyní existuje zvyšující se počet monitorovacích mechanismů, které mohou rodiny využívat pro bezpečnější používání internetu ze strany dětí. Netvrdím, že je současný stav ideální, ale vyvíjí se velké úsilí a samozřejmě potřebujeme mobilizovat celou internetovou komunitu.
Rád bych zdůraznil systém "varování před únosy", protože byly zmíněny jen v několika málo projevech. Je velmi důležité, aby Parlament vybízel členské státy, jak to učinil ve svém prohlášení ze 2. září 2008, k tomu, aby se vybavily systémy varování a aby uzavřely dohody s cílem vytvoření přeshraničních spouštěcích mechanismů.
Kromě toho jste velmi velkoryse stanovili rozpočtovou linii, která má podněcovat členské státy k vytváření těchto mechanismů, nebo aby alespoň vytvářely vzájemná propojení pro řešení záležitostí v oblasti "varování pře únosy". Víme, že "varování před únosem" může být velmi účinné, je-li spuštěno rychle. Nyní, před Evropským parlamentem, bych rád především zdůraznil strašlivou skutečnost, kterou představují únosy dětí, jež se často odehrávají za pornografickými účely.
Rád bych znovu poděkoval Evropskému parlamentu za jeho podporu v boji za ochranu dětí. Rovněž bych dodal, že jsem vzal na vědomí projevy ohledně ochrany údajů během soudních řízení, jichž se účastní děti. Nemohu již pokračovat, ale rád bych zdůraznil, že se v březnu pokusíme poskytnout Evropské unii exemplární právní rámec odpovídající nejpřísnějším normám ochrany dětí.
Paní předsedající, dámy a pánové, ráda bych ještě poděkovala svým kolegům poslancům za jejich myšlenky a podporu vyjádřené v rámci této rozpravy a závěrem bych chtěla zvláštní poděkování vztáhnout i na Evropskou komisi, a to za její aktivní spolupráci. Panu Barrotovi patří můj velký dík, protože od dnešního dopoledne prokazoval velmi silnou politickou a legislativní vůli v oblasti ochrany dětí. Poskytl mnoho námětů k přemýšlení a především praktické závazky.
Ráda bych využila této příležitosti, abych něco málo dodala. Zaprvé nedostatek údajů. Příliš často postrádáme dostatečné údaje, statistiky, které jsou nepostradatelným základem naší práce v oblasti lepšího monitorování, lepšího porozumění a samozřejmě lepšího boje proti pohlavnímu zneužívání dětí. Nedostatek údajů je - jak mohu uvést - opakujícím se problémem, ale domnívám se, že je nutné tento problém zdůraznit, neboť se jedná o nedostatek, který musíme překonat.
Pokud se týká ochrany údajů, některé členské státy toto téma nadnesly a komisař jim poskytl velmi konkrétní odpověď. Ráda bych zdůraznila, že jsem dobře informována o ochraně údajů, a nedomnívám se, že se jedná o střet mezi právy na soukromí a právy dětí, pokud samozřejmě instituce plní svou úlohu a pokud každý, od poskytovatelů po policii, dodržuje pravidla.
Kromě toho bych chtěla zdůraznit, že to jsou děti, kdo ve skutečnosti potřebuje nejvyšší ochranu soukromí a údajů. Pan Barrot o tom také hovořil: během soudních řízení v případě vypuknutí skandálu, jehož obětí jsou naneštěstí děti, je to přesně vykořisťované dítě, kdo je potravou pro sdělovací prostředky, a to bez jakékoliv ochrany, a měla bych říci že i bez jakéhokoliv soucitu jak pro jejich vnímání, tak pro jejich soukromí, a jednoduše zvyšují televizní sledovanost a o něco více se prodávají noviny. Ráda bych rovněž dodala, že se toto nebezpečí týká všech dětí bez výjimky a že děti bez doprovodu a romské děti jsou často ještě zranitelnější.
Paní předsedající, zakončím tím, že řeknu, že je třeba jasného a významného úsilí na kulturní a politické úrovni, a toto úsilí musí být vykonáváno rodinami, školami a sdělovacími prostředky. Mnoho může být učiněno v oblasti samoregulace, ale bez závazných a pádných právních nástrojů nemůžeme zřejmě bojovat proti případům vykořisťování, v jejichž pozadí nestojí pouze jednotlivci, ale často skutečné zločinecké organizace.
Jedním ze znaků pohlavního zneužívání dětí je jeho rychlé šíření pomocí internetu, což ztěžuje boj proti němu. Blokování přístupu na internetové stránky šířící dětskou pornografii musí být právně závazné. Kromě toho podvádění dětí za účelem pohlavního zneužívání musí být považováno za trestný čin.
Je třeba, abychom byli lépe informováni o rizicích nových technologií, které používají pedofilové v době, kdy jsou děti stále aktivnější při používání internetu. Nemůžeme pomoci, ale můžeme se zajímat o rozdíly, které existují mezi generacemi ohledně používání internetu, a kromě toho o kontrolu přístupu dětí na internetové stránky s vysokou úrovní rizika.
Je velmi důležité zahájit komunikaci mezi školou a rodinou, aby se děti naučily, jak rozpoznat rizikové situace a jak reagovat. Proto jsou užitečné zvláštní informační a vzdělávací programy, nemluvě o evropské strategii boje proti pohlavnímu zneužívání a aktivnější spolupráci mezi členskými státy zaměřené na vytvoření mezinárodní policejní sítě pro boj proti dětské pornografii a prostituci a rovněž sítě pro správu databází obsahující podrobné údaje o osobách odsouzených za tyto činy.
Z hlediska evropské spolupráce je politováníhodné, že ratifikace úmluvy Rady Evropy z roku 2007 probíhá tak pomalu.
písemně. - V této zprávě se uvádí, že porušování důstojnosti dětí je závažným porušením lidských práv a jedná se o opovrženíhodné jednání, proti kterému se ovšem v EU nebojuje jednotně. Je znepokojivé, že některé členské státy dosud neuplatňují všechny příslušné mezinárodní úmluvy pro ochranu dětí. Naléhavě žádám Komisi, aby použila všechny prostředky, kterými disponuje, aby ohledně souladu vyvinula na tyto státy nátlak.
Pro boj proti dětské pornografii by měla EU prosazovat přísné právní předpisy, ale rovněž realizovat vzdělávací projekty, které o tomto tématu budou informovat veřejnost. Stávající technická řešení ochrany dětí by měla být propagována mezi rodiči, zejména softwarové nástroje, které budou snadno použitelné a budou bezplatné, nebo za nízkou cenu.
Nízké překážky a minimální riziko velmi usnadňují zločinným organizacím vstup do kyberprostoru. Abychom čelili této nové hrozbě, musíme harmonizovat právní předpisy, posílit prosazování práva a posílit policejní spolupráci. Kromě toho by právní předpisy EU řešily tuto otázku jen zčásti, protože se jedná o globální problém, který si z tohoto důvodu žádá globální rámec pro mezinárodní prosazování práva. Vyzývám EU, aby se v tomto ohledu ujala vedoucí úlohy.
písemně. - Vykořisťování dětí je v každém případě nepřijatelné. Děti jsou nejzranitelnější částí společnosti a současně jsou i její budoucností. Proto je prioritou politiků jejich ochrana před všemi formami zneužívání, zejména je uchránit před rizikem pohlavního zneužívání.
Vřele vítám tuto komplexní zprávu, jejímž prostřednictvím jsou všechny členské státy vyzvány, aby se co nejvážněji tímto problémem zabývaly.
Podporuji požadavek určený sedmi členským státům, které dosud nepodepsaly Úmluvu Rady Evropy o ochraně dětí před pohlavním vykořisťováním a zneužíváním. Dále se připojuji k požadavku určenému všem členským státům, aby podepsaly, ratifikovaly a uplatňovaly všechny příslušné mezinárodní úmluvy týkající se ochrany našich dětí.
Ale podpis a ratifikace úmluv pouze poskytuje rámec pro zlepšení. Praktická opatření jsou potřebná kvůli narůstajícím důkazům sexuálního vykořisťování dětí. Děti potřebují vyrůstat v bezpečném prostředí, za které nesou prvotní odpovědnost rodiče. Kromě výzvy určené členským státům, aby koordinovaly své úsilí, podporuji rovněž myšlenku systému včasného varování pro pohřešované děti, který by v této oblasti mohl vylepšit spolupráci na evropské úrovni.
Děti potřebují naši péči jakožto zákonodárců. Je velmi důležité, aby sedm členských států a sousední země podepsali Úmluvu Rady Evropy o ochraně dětí před pohlavním vykořisťováním a zneužíváním. Uplatňování rámcového usnesení Rady je rovněž důležité.
Těm, kteří se v raném věku stali oběťmi zneužívání musí být zaručena úplná ochrana během vyšetřování, před soudním procesem i po něm. Neprodleně musí být uplatňovány mechanismy ochrany obětí, například poskytnutí vhodné pomoci rodinám obětí a zacházení s oběťmi jako s bezbrannými oběťmi.
Musíme zvýšit úroveň ochrany. To, co se děje na internetu, překračuje všechny meze. Děti často nejsou schopny rozpoznat závažnost a důsledky situace. Co se často jeví jako hra, může vést k celoživotnímu psychologickému poškození.
Proto musíme zakázat chatovací místnosti a internetová fóra pedofilů a nabízení sexuálních služeb dětí za použité těchto metod musíme kriminalizovat. Opravdu musíme.
Je naší povinností chránit děti před světem, který je může zničit. Musíme od nich sexuální pachatele držet stranou a musíme přijmout nezbytná opatření, abychom to zajistili.
Estonsko je jednou ze zemí, ve které se v současné době pracuje na zpřísnění trestů pro osoby odsouzené za trestné činy spáchané na dětech. To je však boj proti následkům.
Abychom trestným činům předcházeli, musíme podporovat "internetovou gramotnost", která musí rovněž zahrnovat vzdělávání lidí ohledně rizik. Svět počítačů je naneštěstí přesně tím místem, ne němž rodiče nemohou být svým dětem průvodci.
Abychom trestným činům předcházeli, je třeba zlepšit informovanost. Studie Eurobarometru z roku 2008 dokládá, že velká část rodičů nevěnuje pozornost tomu, čemu se jejich děti na internetu věnují. Například já zastupuji zemi, kde je užívání internetu v rámci zemí EU rozšířeno nejvíce, avšak nezájem rodičů rovněž patří v EU k nejvyšším. Konkrétně 60 % z nich nezajímá, že se jejich děti mohou stát oběťmi sexuálního obtěžování, 47 % nezajímá, že jejich děti uvidí pornografický nebo násilný obsah a 62 % nezajímá, že jejich děti mohou šířit osobní údaje.
Je velmi důležité, aby byli rodiče informováni a aby byly na internetu zahájeny informační programy určené dětem, protože pouze 10 % (estonských) dětí uvádí, že požádaly své rodiče o pomoc v souvislosti s nepříjemnými incidenty, které zažily na internetu.
Vážená paní předsedající, vznáším procesní námitku podle článku odstavce 2(a) a (b) článku 142 o přidělení řečnické doby. Včera když jsme zde v Parlamentu projednávali vězení v Guantánamu, já a několik dalších řečníků jsme byli bez milosti přerušeni, když jsme překročili naši řečnickou dobu o několik vteřin. Toto tvrdé jednání bylo vyměřeno panem Pötteringem a panem místopředsedou Siwiecem, jenž jej později odpoledne vystřídal.
Na druhou stranu panu Schulzovi, šéfovi skupiny sociálních demokratů, pan Pöttering dovolil překročit řečnickou dobu o více než minutu. Ani by mě nenapadlo naznačovat, že to je proto, že pan Pöttering a pan Schulz jsou kamarádi - alte Kameraden jak se říká v němčině -, nicméně skutečně jsem si zde všimla opakujícího se vzorce. Ke kolegům z velkých skupin, kteří rozvíjejí politickou myšlenku, jež chce předsedající slyšet, je přistupováno velice velkoryse. Ke kolegům z malých skupin, kteří rozvíjejí politickou myšlenku, jež předsedající slyšet nechce, je přistupováno velice skoupě. To je v rozporu s jednacím řádem, kde je jasně stanoveno, jak by měla být řečnická doba přidělována.
Chci připomenout panu Pötteringovi a všem jeho místopředsedům -
Byl jsem sem vyslán, abych bránil subsidiaritu a suverenitu členských zemí, a předseda tohoto Parlamentu ani jeho místopředsedové nemají absolutně žádné právo snažit se umlčet hlas 15% švédských voličů.
Pane Lundgrene, nyní vás přeruším. Překročil jste svoji řečnickou dobu o více než polovinu. Zapsala jsem si, co jste řekl. Věřím, že je to všem jasné.
Paní předsedající, rád bych vám připomenul, že tohle by se panu Schulzovi nestalo. Jeho byste nepřerušila. V tom je ten velký rozdíl. Ale potvrdila jste má slova - děkuji vám.
Pane Ludgrene, jsem si jistá, že se mýlíte. Zaznamenám, co jste řekl, a objeví se to v zápisu. Také by jistě bylo vhodné prodiskutovat v předsednictvu otázku různého chování, které je částečně závislé na množství poskytnutého času.
Dalším bodem programu je zpráva pana Graefe zu Baringdorf za Výbor pro zemědělství a rozvoj venkova o návrhu nařízení Evropského parlamentu a Rady o uvádění na trh a používání krmiv - C6-0128/2008 -.
zpravodaj. - (DE) Pane předsedající, paní komisařko, dnes projednáváme tzv. "otevřené prohlášení". Týká se transparentnosti v oblasti krmiv, které je základem zdravých potravin pro spotřebitele, a poskytuje těm, kdo používají krmné směsi, přehled o tom, co kupují.
Urazili jsme dlouhý kus cesty, ale pokud dnes přijmeme toto nařízení, přivedeme, jak doufám, celou záležitost ke zdárnému konci, a rád bych poděkoval Komisi, která nám svým konstruktivním přístupem k této záležitosti významně pomohla. Komise se setkala v Parlamentu s bezvýhradnou politickou vůlí prosadit toto otevřené prohlášení a rovněž podstoupila neústupnou, i když čestnou rozpravu s Radou. Na výsledky můžeme být hrdí.
Dovolte mi krátký pohled do historie. V roce 1997 vydal v důsledku krize související s BSE dočasný vyšetřovací výbor závěrečnou zprávu, v níž Parlament vyzývá k zavedení tohoto "otevřeného prohlášení". Komise předložila návrh, z něhož se později stala směrnice 2002/2/ES. Po dojednání kompromisu s Radou - který prošel všemi orgány - bylo prostřednictvím směrnice zavedeno otevřené prohlášení, z něhož vyplývá, že údaje na etiketě musí uvádět složky s tolerancí ± 15 %, přičemž informace o přesném složení se poskytují na požádání.
Jednalo se o směrnici a nikoli o nařízení a členské státy ji uplatňovaly jen zdráhavě, pokud vůbec. Výrobci krmiv podali žalobu u Evropského soudního dvora, který vydal potvrzení prvního stupně: kromě přesného uvádění informací je zákonnost této směrnice nesporná. Rozsudek jsme následně zohlednili v dalším projednávání v Parlamentu a celou záležitost jsme nyní uzavřeli ve formě tohoto nařízení. Pokaždé se mi dostalo cti být zpravodajem a po celou tu dlouhou dobu jsem se těšil z usilovné spolupráce s Komisí založené na důvěře.
Nyní máme před sebou výsledek tvrdého, ale čestného boje, na který můžeme být hrdí. Je rovněž zřejmé, že se těší z podpory této sněmovny i jednotlivých skupin. Ze skutečnosti, že nejsou předloženy žádné pozměňovací návrhy, usuzuji, že toto nařízení bude přijato velkou většinou. Máme tedy kvalitní nařízení, které zavádí otevřené prohlášení ve třech krocích - víte, o které se jedná - za prvé, uvádění složek v sestupném pořadí podle jejich hmotnostních podílů; za druhé, poskytování informací ze strany výrobců krmiv s tolerancí ± 15 % -v této souvislosti jsme v této právní úpravě nestanovili výhradu práv duševního vlastnictví, ale odkázali jsme na obecné právní předpisy -; a za třetí, ustanovení o poskytování přesných informací orgánům.
Dále bych rád zdůraznil, že jsme zavedli registr. V Evropské unii od nynějška nebude zkrmována ani přimíchávána žádná složka, aniž by nebyla zveřejněna, protože tyto složky musí být zahrnuty do registru. To je důležité nejen pro dozorčí orgány, ale i pro veřejnost a spotřebitele. Mohu proto prohlásit, že z hlediska zpravodaje jsem s celkovými výsledky velmi spokojen.
členka Komise. - Pane předsedající, v první řadě bych ráda poděkovala Výboru pro zemědělství a rozvoj venkova za práci na tomto materiálu a zejména zpravodaji, panu Graefe zu Baringdorfovi, stejně jako stínovým zpravodajům, kteří všichni sehráli významnou úlohu.
Pan Graefe zu Baringdorf dokázal řídit jednání velmi obratně, za což jsme mu velmi vděční.
Kompromisní balíček zachovává vysokou úroveň bezpečnosti potravin, které bylo v EU dosaženo. Vytváří vhodnou rovnováhu mezi ochranou spotřebitele a právy duševního vlastnictví. Odstraňuje břemeno povolovacího řízení před uvedením výrobku na trh pro bio-proteiny, modernizuje označování krmiv prostřednictvím odpovídajících informací zákazníkovi a jádrem legislativního procesu se stává společná regulace. Zvyšuje transparentnost trhu prostřednictvím systému oznamování o nových krmných surovinách, usnadňuje inovace a konkurenceschopnost odvětví výroby krmiv EU a představuje konkrétní opatření v boji proti klamání spotřebitelů krmiv - ať už se jedná o zemědělce, nebo majitele domácích zvířat.
Výsledkem jednání je kompromisní balíček, o kterém budete hlasovat a který představuje zjednodušení a modernizaci stávajícího právního rámce. Ustanovení o tzv. "otevřeném prohlášení" umožňují modernější označování. Krmné suroviny zapracované do krmných směsí pro zvířata, určená k produkci potravin, se budou uvádět na etiketě v sestupném pořadí podle hmotnosti.
K tomu u stanovených krmných surovin a u dobrovolného označování musí být uváděn přesný hmotností podíl.
Navíc ustanovení, že některé informace týkající se krmných směsí mohou v naléhavých případech příslušné orgány poskytnout kupujícímu, zlepšuje informovanost uživatele např. v případě kontaminace krmiv.
V této souvislosti činí Komise tato prohlášení. Za prvé, v zájmu přijetí přílohy III o tolerancích při označování složení krmných surovin a krmných směsí pro vědecký a technický rozvoj Komise a její služby předpokládají zkoumání této přílohy. V této souvislosti bude Komise uvažovat i o některých krmných surovinách s obsahem vody větším než 50 %.
Za druhé, pokud jde o označování doplňkových látek, Komise zváží, zda se zásada informování prostřednictvím označování krmiv může vztahovat i na doplňkové látky a premixy schválené podle nařízení o doplňkových látkách používaných ve výživě zvířat.
Za třetí, Komise chápe, že naléhavé situace v oblasti zdraví lidí a zvířat a v oblasti životního prostředí mohou zahrnovat naléhavé situace způsobené mimo jiné nedbalostí, mezinárodním podvodem nebo trestným činem.
jménem skupiny PPE-DE. - (DE) Pane předsedající, paní komisařko, dámy a pánové, jménem skupiny Evropské lidové strany (Křesťanských demokratů) a Evropských demokratů i jménem svým bych rád vyjádřil co nejvřelejší poděkování našemu zpravodaji, panu Graefe zu Baringdorf. Jsem přesvědčen, že způsob, jak přistupoval k této zprávě, je vzorem parlamentní práce v této sněmovně.
