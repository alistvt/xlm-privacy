Doamnelor şi domnilor, in cadrul Conferinţei preşedinţilor mi s-a solicitat să fac o declaraţie în legătură cu evenimentele din Orientul Mijlociu. Dezbaterea va avea loc miercuri după-amiază, în prezenţa Preşedintelui Consiliului Uniunii Europene, ministrul de externe ceh, Karel Schwarzenberg. Menţionez aceasta pentru că situaţia nu era foarte clară. Am depus multe eforturi, iar domnul Preşedinte s-a arătat foarte interesat să se afle aici, deşi în aceeaşi zi va pleca în Africa de Sud, chiar dacă pentru o perioadă scurtă de timp. Cu această ocazie doresc să adresez sincere mulţumiri Preşedinţiei cehe.
Doamnelor şi domnilor, în timpul acestei sesiuni plenare de început de an, în Orientul Mijlociu încă mor oameni.
Personal, şi sunt sigur că acest lucru este valabil pentru cei mai mulţi dintre noi, imaginile transmise la televizor îmi trezesc un dureros sentiment de déjà vu.
În numele Parlamentului European, doresc să-mi exprim regretul profund faţă de escaladarea conflictului din fâşia Gaza dintre Israel şi mişcarea Hamas.
Declar categoric: este inacceptabil ca populaţia să sufere, ca violenţa să continue şi să se tragă asupra angajaţilor Naţiunilor Unite. Cât de departe trebuie să ajungă spirala violenţei până să se instaureze raţiunea şi bunul simţ?
Violenţa trebuie să înceteze imediat de ambele părţi. Lansarea de rachete asupra oraşelor israeliene de către Hamas este complet inacceptabilă şi merită criticată dur. Nu trebuie să uităm că mişcarea Hamas a fost cea care a încălcat acordul de încetare a focului. Nu trebuie însă trecută cu vederea nici proporţionalitatea mijloacelor utilizate ca răspuns.
Toţi oamenii din Orientul Mijlociu trebuie trataţi în mod egal. Dreptul inalienabil al unui stat de a se proteja nu justifică acţiunile violente, a căror principală consecinţă este suferinţa populaţiei civile.
Persoanele din fâşia Gaza trebuie să primească urgent ajutor. Un palestinian valorează la fel de mult ca un israelian sau un european sau un american - toţi oamenii de pe această planetă sunt egali. Nu trebuie să permitem o agravare a situaţiei umanitare!
În calitate de politicieni responsabili, trebuie să fim pregătiţi pentru a contribui în mod decisiv la găsirea rapidă a unei soluţii de durată pentru această spirală a violenţei.
În opinia mea, orice încercare de a reduce securitatea la aspecte pur militare este sortită eşecului. Prin urmare, nu poate exista o soluţie exclusiv militară pentru problema din Orientul Mijlociu. Într-un final trebuie găsită o soluţie politică. Ceea ce este cel mai important, vom învăţa ceva din eşecul abordării anterioare. Prin urmare, trebuie luate măsuri nu doar aplicabile, ci mai ales durabile.
În ultimele zile am avut contacte telefonice cu Preşedintele israelian, Shimon Peres, cu Preşedintele Autorităţii Palestiniene, Salam Fayyad, cu Preşedintele Parlamentului Israelian, Dalia Itzik, şi, desigur, cu Înaltul Reprezentant pentru Politica Externă şi de Securitate Comună al UE, Javier Solana, care se află de ceva vreme în regiune.
Am luat, de asemenea, legătura cu Vicepreşedintele Adunării Parlamentare Euro-mediteraneene, deoarece, în prezent, sunt Preşedintele respectivei Adunări, cu Preşedintele Parlamentului Iordanian, Abdel Hadi Al-Majali, cu Preşedintele Camerei Deputaţilor din Italia, Gianfranco Fini, şi cu Preşedintele Parlamentului Marocan, Mustapha Mansouri.
În aceste discuţii, am subliniat în permanenţă faptul că Parlamentul European susţine integral cerinţele formulate de Consiliul de Miniştri în numele Uniunii Europene şi confirmate prin rezoluţia Consiliului de Securitate al Organizaţiei Naţiunilor Unite din 8 ianuarie 2009.
Este deprimant faptul că această rezoluţie obligatorie a Consiliului de Securitate, de la care americanii s-au abţinut pentru a putea fi pusă în aplicare, este încălcată de părţile conflictuale, în speţă Israel şi Hamas.
Trebuie semnat un acord de încetare a focului imediat şi permanent. Acesta trebuie realizat cu medierea Egiptului şi cu implicarea tuturor părţilor interesate. Trebuie asigurat accesul imediat şi liber la ajutoarele umanitare, iar Agenţia Naţiunilor Unite pentru Ajutor şi Reconstrucţie (UNRWA) trebuie să îşi poată continua nestingherită activităţile umanitare. Şi mai vreau să adaug: nu doar trei ore pe zi!
Atunci când până şi organizaţiile umanitare şi Naţiunile Unite trebuie să-şi înceteze activitatea fiindcă părţile aflate în conflict nu le respectă neutralitatea, s-a ajuns la un punct inacceptabil în ceea ce priveşte dreptul internaţional şi umanitatea.
Cea de-a treia cerinţă este intensificarea procesului de pace. Singura bază viabilă pentru pacea permanentă este şi rămâne existenţa a două state suverane, Israel şi Palestina, cu graniţe fixe.
Uniunea Europeană, împreună cu membrii Cvartetului pentru Orientul Mijlociu, cu partenerii arabi moderaţi şi cu toţi participanţii la conflict, trebuie să contribuie la o reluare rapidă a negocierilor pentru pace, sub egida Naţiunilor Unite. O soluţie completă necesită însă reconciliere şi, în special, reconciliere între facţiunile palestiniene.
Astăzi trebuie să analizăm metoda pe care am folosit-o până în prezent în aşa-numitul "proces de pace". Până acum câteva săptămâni, puteam spune că ne aflăm pe drumul cel bun cu negocierile, în pofida binecunoscutului mediu dificil şi a progresului aproape imperceptibil. Comunitatea internaţională şi în principal noi, Uniunea Europeană, am susţinut aceste negocieri printr-un angajament puternic şi am acordat ajutoare financiare pentru a asigura condiţiile de bază pentru crearea unui stat palestinian.
A fost însă acest angajament suficient de puternic din punct de vedere politic? Trebuie să ne punem această întrebare. Între timp, ne aflăm din nou în proces de escaladare. Este de înţeles faptul că, în momentele de gestionare a crizelor, tindem să gândim pe termen scurt. De fapt, avem nevoie imediat de un acord de încetare a focului şi de o retragere completă a forţelor israeliene, conform solicitărilor Consiliului de Securitate al Naţiunilor Unite.
Experienţa ultimelor decenii ne-a învăţat că pacea în Orientul Mijlociu nu poate să pornească exclusiv din regiunea respectivă. Este, însă, adevărat că nu va fi posibilă fără reconcilierea părţilor aflate în conflict.
Prin urmare, comunitatea internaţională trebuie să fie pregătită pentru a promova mai mult ca oricând pacea în Orientul Mijlociu, astfel încât evenimentele nefericite din ultimele decenii să nu rămână experienţe nefericite şi pentru viitor.
Forţele internaţionale pot şi trebuie să contribuie la asigurarea unui acord de încetare a focului. Prin urmare, trebuie să depunem cu toţii eforturi pentru succesul planului franco-egiptean de instituire a unui mecanism internaţional pentru asigurarea graniţelor Gaza. Desigur, acesta va depinde de încetarea contrabandei cu arme şi rachete în fâşia Gaza. Uniunea Europeană a anunţat deja, în strategia sa de acţiune, la începutul procesului de la Annapolis, că este pregătită să se implice de această manieră.
Voi sublinia însă un aspect: utilizarea forţelor europene şi internaţionale de securitate nu poate să garanteze un acord de încetare a focului pe termen scurt. Ea trebuie să urmărească un obiectiv politic clar de creare a încrederii necesare pentru încheierea negocierilor de pace, prin garantarea securităţii atât pentru israelieni, cât şi pentru palestinieni. Aceasta înseamnă că, prin mobilizarea unor trupe, care este posibilă doar deţinând un mandat solid, va creşte influenţa politică în toate aspectele, în vederea găsirii unei soluţii paşnice.
Nu avem nevoie doar de angajamentul repetat pentru pace pe care l-am formulat atât de des în trecut ca obiectiv. Nu avem nevoie doar de voinţa de a ne facem un scop din pace, ci şi de a realiza-o efectiv, înainte ca ura acumulată de-a lungul timpului să escaladeze şi să degenereze într-o conflagraţie.
În încheiere, aş dori să vă reamintesc că 2008 a fost Anul European al Dialogului Intercultural. De asemenea, aş dori să vă reamintesc câte eforturi a depus Parlamentul European pentru a transforma acest an într-unul al speranţei şi că stabilim priorităţi politice pentru a arăta că conflictul culturilor nu se datorează unei legi a naturii.
Reacţiile mondiale la războiul din Gaza arată cât de repede pot fi distruse încercările de dialog intercultural de realitatea imaginilor pe care le vedem zilnic la ştiri. Ceea ce este mai rău este faptul că această realitate se află în mâinile unor extremişti şi fundamentalişti al căror scop nu este pacea, ci acela de a continua spirala confruntării.
Violenţa generează şi mai multă violenţă. Acest concept nu poate fi repetat suficient de des. Dialogul şi negocierile sunt singura cale de a ieşi din această criză. Ele nu sunt neapărat obiective în sine, însă trebuie urmărite asiduu, astfel încât populaţia din Israel şi Palestina să trăiască în siguranţă, în pace şi cu respect pentru demnitatea proprie.
roiectul final de ordine de zi pentru această şedinţă, aprobat de Conferinţa preşedinţilor la întâlnirea de joi, 8 ianuarie 2009, în conformitate cu articolele 130 şi 131 din Regulamentul de procedură, a fost distribuit. S-a solicitat modificarea acestui proiect după cum urmează.
Deoarece dna Andrikiennu poate fi prezentă în această seară pentru a-şi prezenta raportul privind dezvoltarea Consiliului ONU pentru drepturile omului, inclusiv a rolului UE, votarea acestui raport va avea loc miercuri, conform programului, fără dezbatere generală.
Grupul Verzilor/Alianţa Liberă Europeană a procedat la încheierea dezbaterii generale privind situaţia din Gaza prin prezentarea unor propuneri de rezoluţie. Dl Cohn-Bendit va lua cuvântul pentru a justifica propunerea.
în numele Grupului Verts/ALE. - (FR) Domnule Preşedinte, doamnelor şi domnilor, toţi suntem conştienţi de situaţia din Gaza. Este foarte normal să o discutăm aici în Parlament. Cu toate acestea, solicităm Consiliului de Securitate să ia o poziţie, cerem diferitelor organisme şi Uniunii Europene să ia o poziţie, dar noi, în Parlament, dezbatem subiectul, însă nu vrem să luăm o poziţie. Consider că, având în vedere urgenţa situaţiei din Gaza, este foarte important să ne prezentăm opinia şi să spunem exact ceea ce vrem să spunem, pentru a se pune capăt masacrelor ce au loc în prezent în Orientul Mijlociu. Cred că este inacceptabil să nu avem curajul sau luciditatea de a vota în favoarea unei rezoluţii după dezbatere. Din acest motiv, grupul nostru solicită revizuirea deciziei Conferinţei preşedinţilor şi cere ca dezbaterea pe care trebuie să o organizăm privind situaţia din Gaza să se încheie cu o rezoluţie, care să demonstreze poziţia clară şi fermă a Parlamentului, a unei majorităţi, astfel încât masacrele din Gaza să înceteze. Dorim o rezoluţie; trebuie să fim conştienţi de faptul că avem o responsabilitate politică faţă de situaţia actuală, iar această responsabilitate politică nu trebuie să fie o simplă discuţie, ci o rezoluţie, o rezoluţie care să arate în mod clar ce anume dorim şi ce anume denunţăm!
în numele Grupului PSE. - (DE) Domnule Preşedinte, am reflectat, desigur, foarte mult la acest subiect. Poate că dl Cohn-Bendit supraestimează semnificaţia unei rezoluţii, dar rezoluţia Consiliului de Securitate reprezintă o bază pe care trebuie să o susţinem şi, după cum a spus deja Preşedintele Parlamentului, trebuie să le solicităm ambelor părţi să încerce să facă pace, să depună armele şi să respecte rezoluţia Consiliului de Securitate. Doresc, însă, să adaug doar că aceasta trebuie să fie esenţa rezoluţiei noastre. În acest caz, o putem susţine. În acest context, am coopera şi am susţine propunerea domnului Cohn-Bendit.
în numele Grupului PPE-DE. - (DE) Domnule Preşedinte, doamnelor şi domnilor, recomandarea Conferinţei preşedinţilor este foarte înţeleaptă. Am ascultat astăzi declaraţia Preşedintelui Parlamentului, care, dacă nu mă înşel, a fost susţinută de toate formaţiunile. Acesta este un principiu de bază şi o declaraţie importantă a Parlamentului. În următoarele zile vom primi foarte multe informaţii, în urma reuniunilor organizate de Comisia pentru afaceri externe şi de delegaţii şi prin intermediul comunicatelor primite din partea Preşedinţiei Consiliului şi a Comisiei. Prin urmare, nu putem adopta astăzi o rezoluţie care să corespundă în detaliu situaţiei de joi.
Săptămâna trecută am petrecut două zile la frontiera cu fâşia Gaza şi am observat foarte multă suferinţă de ambele părţi. Cred că nu va fi suficient doar un acord de încetare a focului. Acesta trebuie corelat cu încetarea contrabandei cu arme în Gaza pe viitor. Detaliile negocierilor ce au loc astăzi în Egipt, în particular, au o importanţă deosebită. Nu trebuie să distrugem acest lucru printr-o rezoluţie motivată, probabil, emoţional. Prin urmare, susţin respectarea hotărârii Conferinţei preşedinţilor.
Termenele se stabilesc astfel: Propunerile de rezoluţii la ora 20.00 în această seară, amendamentele şi propunerile de rezoluţii comune, miercuri, ora 10.00.
- (DE) Domnule Preşedinte, am de făcut un alt comentariu referitor la dezbaterea ce va urma privind conflictul pe tema gazului dintre Ucraina şi Uniunea Sovietică şi la criză... Rusia!
-(FR) Îmi cer scuze că răscolesc trecutul, Francis; nu aceasta a fost intenţia mea.
(DE) În legătură cu această problemă: am dori doar să stabilim, şi sper ca toate grupurile să fie de acord, ca această dezbatere să includă o discuţie privind faptul că Slovacia doreşte să redeschidă ilegal o centrală nucleară. Doream doar să...
Eşti omul potrivit pentru asta. Poţi să taci, tinere. Linişte. E vorba de tine. Voiam doar să fiu sigur. Suntem în Parlament, tinere.
Îi rog pe domnii Cohn-Bendit şi Ferber să înceteze acum această dispută. O puteţi continua mai târziu. În aceste dezbateri vor fi discutate probleme ce au legătură cu subiectul.
- (EL) Domnule Preşedinte, deoarece problema Slovaciei şi Bulgariei este una gravă, aş dori să vă cer să solicitaţi Comisiei Europene, care este cea care veghează la respectarea tratatelor şi a Tratatului de Aderare, să ne spună exact ce se întâmplă şi de ce au luat această hotărâre cele două ţări.
- (EL) Domnule Preşedinte, permiteţi-mi să informez Parlamentul în legătură cu comportamentul ofensiv al Turciei faţă de Grecia.
Constantele încălcări şi violări ale spaţiului aerian grec, zborul la altitudine joasă al avioanelor de luptă deasupra insulelor greceşti locuite, obstrucţionarea siguranţei circulaţiei în apele teritoriale ale Greciei şi imixtiunea în operaţiunile de căutare şi salvare din Marea Egee, pentru care Grecia este singura responsabilă, precum şi ajutorul acordat de Turcia imigranţilor ilegali ameninţă stabilitatea întregii zone.
Trebuie să condamnăm acest comportament ofensiv şi provocările strategice continue adresate drepturilor de suveranitate ale unui stat membru al Uniunii Europene, în speţă Grecia, de către Turcia şi să trimitem un mesaj clar în legătură cu faptul că acest comportament periclitează perspectivele sale europene.
- (HU) După măsurile discriminatorii introduse în 2004 în legătură cu angajaţii din noile state membre ce lucrează în instituţiile europene, considerate ilegale printr-o hotărâre a Curţii Europene de Justiţie în 2008, doresc să vă atrag atenţia asupra unei noi decizii discriminatorii.
Au trecut patru ani şi jumătate, însă cetăţenii noilor state membre încă sunt trataţi drept cetăţeni de categoria a doua. Ceea ce s-a întâmplat, domnule Preşedinte, este că anul trecut s-a anunţat un concurs pentru ocuparea postului de şef al Unităţii de interpretariat maghiare din cadrul Parlamentului European, un post pentru care puteau candida cetăţeni ai oricărui stat membru. Şeful Unităţii de interpretariat nu are doar atribuţii administrative; el trebuie, de asemenea, să supervizeze transpunerea terminologiei Uniunii Europene în limba maghiară.
Domnule Preşedinte, este revoltător faptul că dintre doi candidaţi eligibili, unul maghiar şi unul britanic, a fost selectat candidatul britanic. Vă puteţi imagina ca un post în serviciul lingvistic francez să fie ocupat de un cetăţean englez sau spaniol? Domnule Preşedinte, această discriminare este inacceptabilă şi afectează în mod grav traducerea documentelor Uniunii Europene. Doresc să-mi exprim protestul, în numele fiecărui nou stat membru.
Domnule Preşedinte, în după-amiaza aceasta v-am ascultat pe dumneavoastră şi pe alţi colegi făcând declaraţii privind teribila situaţie din Gaza şi necesitatea unui acord de încetare a focului imediat, precum şi a retragerii forţelor armate israeliene din Gaza. Trebuie să spun că, în acest context, sunt de acord cu domnul Cohn-Bendit: Parlamentul trebuie să ia o poziţie - nu putem sta pe margine.
După ce am ascultat tot ce s-a spus, este oarecum frivol să vorbim despre chestiuni minore, însă, desigur, acestea îi privesc pe toţi cetăţenii noştri. Anunţul făcut de compania Dell în Irlanda săptămâna trecută, referitor la relocalizarea a 2000 de locuri de muncă, a reprezentat un şoc pentru comunitatea din zona vestică şi central-vestică a Irlandei. În acest moment de recesiune financiară globală, situaţia este deosebit de dificilă pentru angajaţii direcţi ai Dell, dar şi pentru furnizori etc.
În acest context, Fondul European pentru Globalizare se poate dovedi deosebit de important pentru a ajuta la reconversia şi reformarea profesională a acestor lucrători, precum şi la promovarea antreprenoriatului şi a activităţilor independente. Este foarte important ca Guvernul Irlandei să solicite imediat acest lucru Fondului pentru Globalizare, astfel încât angajaţii să aibă încredere în viitor şi să vadă că UE acţionează pentru a ajuta toţi lucrătorii şi, în acest caz, pe cei din zona vestică şi central-vestică a Irlandei.
- (PL) Domnule Preşedinte, tocmai am ajuns la un acord în urma căruia furnizarea gazului din Rusia va fi în sfârşit reluată către câteva state membre ale Uniunii, a căror aprovizionare fusese întreruptă. Trebuie remarcată solidaritatea statelor membre în această problemă, deşi, din păcate, nu s-a observat de la bun început. Statele au avut opinii foarte diferite în această problemă. Din fericire, am făcut eforturi şi, în final, ne-am prezentat ca un front unit.
Pentru că vom dezbate acest subiect peste două zile, doresc să subliniez două aspecte. În primul rând, această problemă arată în mod clar că Rusia tratează chestiunile pur economice ca şi cum ar fi simple instrumente politice. În al doilea rând, această chestiune arată că Uniunea trebuie să dezvolte o politică comună în domeniul energiei. Este mai necesar acest lucru decât politicile energetice individuale pentru statele mari, precum cele care construiesc conducte pe sub Marea Baltică din proprie iniţiativă.
- (HU) Domnule Preşedinte, doamnelor şi domnilor, într-o perioadă de dominaţie nesănătoasă a băuturilor Cola şi a cartofilor prăjiţi, doresc să vorbesc în apărarea producţiei de struguri şi vin unguresc din bazinul carpatic, care are o importanţă internaţională. În urma unei interpretări incorecte a directivelor UE, fondurile europene merg în prezent către cei care îşi desţelenesc viile şi, destul de frecvent, sunt afectaţi cei care plantează noi soiuri alese de struguri.
Bazinul carpatic din teritoriul Ungariei istorice a fost în trecut una dintre cele mai mari zone viticole din Europa, cu o suprafaţă de peste 600 000 de hectare. În 1948, în Ungaria încă mai existau 260 000 de hectare utilizate pentru viticultură, însă, în prezent, suprafaţa s-a redus la doar 40 000 de hectare. Cât timp vor mai fi distruse în acest fel podgoriile, viticultorii şi mediul natural din bazinul carpatic?
Vin, grâu, pace! Vă doresc un An Nou fericit prin intermediul acestei urări populare maghiare.
Domnule Preşedinte, iau cuvântul în problema Palestinei. Am observat că, în declaraţiile de mai devreme, aţi avut o poziţie oarecum timidă faţă de Israel: au murit 900 de palestinieni, dintre care o treime copii, însă încă nu ne simţim în stare să condamnăm în mod deschis, în această Cameră, brutalitatea israelienilor.
Acest măcel nu este numai disproporţionat; el este complet nejustificat. Nu este determinat de necesităţile de securitate ale Israelului; este, de fapt, un atac cinic şi clinic, nu asupra Hamas, ci asupra populaţiei palestiniene. Consider că statele membre au obligaţia morală de a depune toate eforturile diplomatice şi politice în relaţia cu Israelul pentru a se pune capăt acestei violenţe.
Un comportament cu mănuşi cu administraţia israeliană nu va da rezultate; nu a dat niciodată rezultate. Israel trebuie să înţeleagă acum că acţiunile sale au urmări. Prin urmare, solicit tuturor membrilor Parlamentului European să ceară suspendarea imediată a Acordului Euro-Med şi a tuturor acordurilor comerciale preferenţiale între UE şi Israel. De asemenea, trebuie să evităm orice tentativă de consolidare a relaţiilor dintre UE şi statul Israel, care asediază fâşia Gaza şi brutalizează poporul palestinian.
Retorica drepturilor omului, atât de des auzită în această Cameră, trebuie să fie acum onorată prin vorbe şi fapte. Aceasta este singura perspectivă pentru realizarea cu succes a unui proces de pace în Orientul Mijlociu.
Complexitatea acestei probleme se vede chiar şi din durata discursului dumneavoastră. Aţi depăşit cu 50% timpul alocat. Dezbaterea va avea loc miercuri după-amiază.
Domnule Preşedinte, după cum a spus şi dna Harkin, circumscripţia mea a fost şocată săptămâna trecută de anunţul desfiinţării a aproape 2000 de locuri de muncă la fabrica Dell. Aceasta implică pierderea a probabil încă 2000 de locuri de muncă ce depind de producţia Dell din Irlanda. Dell îşi mută producţia în Polonia, la Łódź, bazându-se pe un ajutor de stat de aproape 52 de milioane EUR.
Poate Comisia să mă asigure că ajutorul de stat folosit de Polonia este conform cu normele în domeniul concurenţei elaborate de UE şi poate să mă asigure că se va acorda un ajutor suficient de la Fondul European pentru Globalizare pentru pregătirea forţei de muncă concediate în vederea reconversiei profesionale?
- (BG) Doamnelor şi domnilor, acum două zile, pe zidurile a patru şcoli din oraşul Burgas au fost găsite slogane rasiste. Se inscripţionaseră lozinci precum: "Transformaţi bulgarii în săpun" şi "Moarte ghiaurilor". "Ghiaur" este un termen turcesc peiorativ, folosit pe vremea Imperiului Otoman, pentru a se referi la supuşii de altă religie decât cea musulmană şi la cei care nu aveau origine turcă. Pentru turci, un ghiaur este considerat inferior, drept care acest cuvânt este insulta rasistă cea mai jignitoare din limba turcă. "Ghiauri" este cuvântul folosit de fostul ministru al agriculturii Nihat Kabil şi de administratorii turci din Ministerul Agriculturii pentru a-i numi pe bulgarii care lucrau acolo, acordându-le turcilor tratament preferenţial.
Doamnelor şi domnilor, acest incident arată mentalitatea turcilor din secolul XXI. Acest exemplu este suficient pentru a ne da seama că Turcia nu trebuie să devină membră a Uniunii Europene, pentru că este un stat rasist, xenofob, care susţine şi promovează rasismul şi xenofobia în ţările vecine. Acest caz arată că bulgarii nu sunt doar o sursă a urii, ci şi victime ale urii şi intoleranţei etnice.
Parlamentul European a luat întotdeauna o poziţie fermă împotriva rasismului şi a intoleranţei etnice. Vă solicit să faceţi din nou acest lucru, în calitate de membri ai Parlamentului, şi să susţineţi declaraţia noastră scrisă, ce condamnă rasismul turcilor împotriva bulgarilor.
Vă mulţumesc, domnule Preşedinte. Voi lăuda eforturile Preşedinţiei cehe de a gestiona prezenta criză a gazului, dar medierea unei crize după o alta nu este o soluţie. UE nu poate rămâne în continuare dădacă; dădaca unui copil teribil. O concluzie este clară: a ne bizui pe o alianţă strategică, benefică pentru ambele părţi, o alianţă cu Rusia, în calitate de furnizor fiabil de energie, este o greşeală strategică. Cauza principală a crizei actuale nu este Ucraina, ci însăşi criza din cadrul Gazprom, care nu şi-a putut menţine propriile angajamente.
Timp de opt ani consecutivi, producţia de gaze la nivelul Gazprom a stagnat la acelaşi nivel. Acesta este rezultatul tipic al controlului politic al statului asupra producţiei. Neputând să livreze gaze clienţilor ruşi şi să-şi îndeplinească, simultan, angajamentele faţă de partenerii străini, dl Putin a iniţiat criza politică şi a scos Ucraina drept ţap ispăşitor. Din acest motiv, este cu atât mai important să ne concentrăm asupra găsirii unor noi surse de energie.
. - (HU) Domnule Preşedinte, stimaţi colegi, criza economică pe care mulţi au considerat-o iniţial drept o tactică de înspăimântare din partea mass-media a ajuns acum în Europa; ea afectează ţări, regiuni, comunităţi locale, întreprinderi şi, o dată cu ele, familii şi lucrători. Doi dintre colegii noştri au luat deja cuvântul pe această temă. Consecinţele recesiunii nu ne afectează pe toţi în mod egal, după cum ne reaminteşte Comisia în comunicarea sa. Impactul negativ se multiplică exponenţial la marginile Europei şi ale societăţii.
Pentru a preveni ca situaţia actuală să transforme principiul muncii decente în cuvinte goale şi pentru a putea evita o explozie a sărăciei, trebuie să ne concentrăm eforturile asupra resurselor. Din acest motiv, salut comunicarea Comisiei, precum şi eforturile de sensibilizare depuse de Comisarului Špidla şi îndemnul său adresat Europei de a depune eforturi pentru a proteja grupurile sociale cele mai vulnerabile, în acest moment de declin al activităţii economice.
Abordarea diferenţiată a Comisiei ne dă motive să sperăm că o Europă unificată nu va însemna o uniformitate forţată, în special nu într-o perioadă de criză. Sper şi doresc ca Parlamentul European să-i acorde sprijin în această privinţă.
Domnule Preşedinte, în prezent ne confruntăm cu un paradox. Deşi majoritatea consumatorilor europeni s-au declarat în mod repetat împotriva OMG-urilor, studiile arată că aceştia cumpără alimente modificate genetic, atunci când sunt disponibile în supermarketuri.
Mulţi consumatori pur şi simplu nu ştiu că în Europa se vând alimente modificate genetic sau doar cad în capcana etichetelor ilizibile şi nu ştiu ce anume cumpără.
O posibilă soluţie ar fi să se permită menţionarea pe etichetă a absenţei OMG-urilor din alimente. În prezent, însă, nu există dispoziţii comune privind marcarea pe etichete a absenţei OMG-urilor, iar statele membre au libertatea de decizie în acest sens. Aceasta creează confuzii între consumatori şi denaturează piaţa internă deoarece, în timp ce unele state au introdus deja dispoziţiile referitoare la etichetarea absenţei OMG-urilor, altele refuză să permită furnizarea acestor informaţii.
Populaţia doreşte să efectueze alegeri alimentare pe baza propriilor valori, nu în funcţie de studiile de evaluare a siguranţei. Dacă ne pasă de preocupările consumatorilor, trebuie să fim transparenţi pe deplin şi să le dăm o posibilitate reală de alegere. Prin urmare, solicit Comisiei să asigure cadrul juridic pentru etichetarea voluntară a absenţei OMG-urilor la nivel european.
- (PL) Domnule Preşedinte, doresc să profit de această ocazie pentru a solicita Consiliului să ia măsurile corespunzătoare, conform articolului 13 din Tratatul de instituire a Comunităţii Europene, în vederea combaterii discriminării pe motive etnice în Lituania.
Trei politicieni din minoritatea poloneză au fost aleşi la recentele alegeri parlamentare din Lituania. Autorităţile lituaniene au încercat să îi destituie din funcţia parlamentară. Motivul invocat este faptul că aceste persoane deţin KartaPolaka. Acest document confirmă faptul că titularul aparţine naţiunii poloneze. El are ca scop păstrarea culturii şi identităţii naţionale poloneze la nivel mondial între persoanele de origine poloneză. Autorităţile lituaniene consideră, însă, că aceasta reprezintă loialitate faţă de o ţară străină. Acest lucru este în mod evident ridicol şi revoltător. În plus, aici este vorba de discriminare pe motive etnice şi de încălcare a drepturilor unei minorităţi naţionale, un comportament nedemn de un stat membru al Uniunii Europene. Am încredere că autorităţile lituaniene vor reflecta asupra acestei probleme.
- (CS) Domnule Preşedinte, doamnelor şi domnilor, Bernd Posselt, reprezentant al partidului bavarez CSU în Parlamentul European, lider al Societăţii Sudeţilor Germani, a propus ca Cehia să abroge aşa-numitele Decrete ale lui Benes pe parcursul Preşedinţiei sale. Această pretenţie este revoltătoare şi nu poate fi îndeplinită de Cehia. Se ştie că Decretele au fost instituite după cel de-al doilea război mondial, în conformitate cu opiniile puterilor învingătoare şi că au înlocuit standardele juridice până la alegerea unui parlament corespunzător. Prin urmare, nu este vorba de un fel de excrescenţă cancerigenă ce influenţează ordinea parlamentară europeană, după cum susţinea colegul. În opinia mea, organizaţia dlui Posselt seamănă cu o excrescenţă cancerigenă, deoarece acţionează contrar scopurilor integrării europene moderne avute în vedere de UE. În timp ce dl Posselt atacă Cehia, mii de cetăţeni germani locuiesc şi lucrează aici fără probleme şi există un număr mare de germani sudeţi care s-au retras aici. Eu însumi sunt un exemplu al faptului că, în prezent, în Cehia nu există agresiune împotriva germanilor deoarece, în calitate de cetăţean german, am fost ales pentru a reprezenta Cehia în acest Parlament.
Domnule Preşedinte, criza gazului a lăsat fără încălzire sute de mii de gospodării din 17 state europene, în condiţiile unor temperaturi extrem de reduse. Europa Centrală şi de Est au fost zonele cele mai afectate de această dispută, care a dus la închiderea de fabrici şi şcoli.
Chiar dacă, după ore de discuţii cu oficialii UE, Moscova şi Kievul semnează acordul intermediat de UE, Gazprom a declarat că acordul de reluare a aprovizionării cu gaz către Europa prin Ucraina va fi amânat, deoarece nu a primit o copie a acordului.
Echipa de experţi tehnici trimisă de Comisia Europeană va verifica alimentarea din Rusia prin conductele ucrainene şi, chiar dacă gazul va începe să circule în Ucraina, poate dura 36 de ore până să ajungă la statele membre ale UE. Prin urmare, Europa are nevoie de o politică unică privind securitatea energetică, pentru a evita viitoarele conflicte, şi trebuie să îşi diversifice sursele de aprovizionare cu energie.
Salut intervenţia Parlamentului în acest conflict şi sper să se ajungă la un acord cât mai curând, pentru a evita agravarea situaţiei.
- (SL) Anul trecut am sărbătorit cea de-a patruzecea aniversare a Tratatului de neproliferare nucleară, iar acum doi ani Parlamentul a adoptat o rezoluţie prin care solicita Biroului, Consiliului şi Comisiei să-şi consolideze eforturile pentru a asigura un multilateralism mai eficient şi o implementare mai strictă a acestui tratat care, după cum ştim, a oprit proliferarea arsenalelor nucleare, însă, din păcate, nu a reuşit să reducă numărul acestora. Rezoluţia a solicitat, de asemenea, ca Statele Unite ale Americii să îşi retragă focoasele nucleare din teritoriul european, iar Marea Britanie şi Franţa să îşi întrerupă programele de rachete nucleare.
Deoarece fac parte din Parlament doar din noiembrie anul trecut, aş dori să vă întreb în ce măsură şi în ce mod s-a răspuns la aceste apeluri sau, mai degrabă, cât succes au avut aceste eforturi, dat fiind faptul că au fost reluate discuţiile privind un nou proiect de construire a unui scut american anti-rachetă în Cehia şi Polonia, iar acest proiect generează, aşa cum ne putem aştepta, noi tensiuni între vest şi Rusia, dar şi perspective şi ameninţări ale unei noi curse periculoase a armelor nucleare?
S-a discutat intens, inclusiv în această seară, despre criza gazelor.
De fiecare dată se spune cât de grav şi cât de periculos este nivelul de dependenţă energetică al Uniunii Europene. De fiecare dată se repetă că soluţia este reducerea în continuare a dependenţei de surse unice de energie.
Care este nivelul de risipă de energie în Uniunea Europeană în acest moment e greu de spus. Unii analişti vorbesc chiar despre o treime din consumul total. Cu titlu de exemplu, pot să spun că, dacă importurile de gaz rusesc ale României sunt de circa 14 milioane de tone echivalent petrol pe an, aproape 1 milion de tone echivalent petrol pe an sunt risipite din cauza izolării deficitare a blocurilor de locuinţe.
Din păcate, legislaţia comunitară nu este de natură să sprijine rezolvarea acestei probleme, pentru că limitează într-un mod de neînţeles fondurile europene care pot fi alocate proiectelor de reabilitare termică.
Cred că ar trebui să ne punem zi de zi următoarea întrebare: ce este mai simplu? Să căutăm surse noi de energie, să căutăm trasee noi de tranzit sau să nu uităm că prin metode simple putem să economisim o bună parte din energia risipită?
- (SK) Anul acesta sărbătorim zece ani de la crearea monedei euro, iar la 1 ianuarie 2009 Slovacia a devenit cea de-a şaisprezecea membră a zonei euro.
Ţara mea a renunţat la o parte din identitatea ei, dar a făcut acest lucru cu mândrie. La fel cum ne-am preţuit propria monedă, am început să folosim euro, iar majoritatea populaţiei slovace începe să o considere drept monedă proprie. Am adoptat euro după doar cinci ani de apartenenţă la UE şi, după cum a spus prim-ministrul Fico în ziua de Anul Nou, am considerat euro un talisman norocos ce ne va aduce stabilitate şi posibilitatea unei dezvoltări mai viguroase în această perioadă de criză economică. Aş dori să mulţumesc tuturor celor care au contribuit la adoptarea euro în Slovacia şi să confirm atitudinea pozitivă a populaţiei slovace faţă de noua monedă.
Le doresc tuturor slovacilor mult noroc în utilizarea monedei euro, ca simbol al unei Europe integrate şi prospere.
- (EL) Domnule Preşedinte, deoarece nu se va ţine nicio dezbatere în Parlament pe această problemă, doresc să subliniez importanţa pentru Uniunea Europeană a unei propuneri de directivă a Consiliului de punere în aplicare a Acordului încheiat între Asociaţia Proprietarilor de Nave din Comunitatea Europeană şi Federaţia Europeană a Lucrătorilor din Transporturi.
Această directivă, referitoare la munca marinarilor conform Convenţiei privind munca în domeniul maritim, va asigura condiţii de lucru decente pentru marinarii din Uniunea Europeană.
Acest sector trebuie promovat, deoarece contribuie la dezvoltare şi productivitate. Mările ce scaldă ţărmurile Uniunii Europene sunt foarte importante pentru comerţul internaţional, iar tinerii trebuie să vadă un viitor în profesiile maritime şi să susţină activitatea de navigaţie.
- (DE) Domnule Preşedinte, contextul alocuţiunii mele este cel al transportului ilegal de căţeluşi descoperit în Austria la începutul lunii octombrie 2008. De la începutul lui octombrie 2008 am încercat să iau cuvântul în cadrul intervențiilor cu durata de un minut şi mă bucur că am reuşit într-un final. Este interesant faptul că dl Rogalski a luat cuvântul de trei ori între timp.
Să revenim la subiect. Poliţia austriacă a oprit un camion care transporta 137 de căţeluşi. Vehiculul prezenta defecţiuni grave, iar paşapoartele animalelor erau false, deoarece câinii nu ajunseseră la vârsta legală pentru transport. Călătoria a început în Slovacia şi trebuia să se încheie în Spania. Acest caz nu este unic şi ne arată încă o dată că organizaţiile orientate spre profit comit în mod constant infracţiuni, încălcând dispoziţiile europene referitoare la protecţia animalelor. Europa are foarte mare nevoie de inspecţii riguroase ale transportului animalelor şi de amenzi adecvate în caz de nerespectare a legislaţiei. UE trebuie să adopte standarde europene minime pentru protecţia animalelor, care să fie implementate şi monitorizate de toate guvernele. Aceasta ar obliga, de asemenea, statele complet inactive până în prezent în domeniul protecţiei animalelor să introducă standarde specifice.
- (SL) Masacrul sângeros şi neîncetat al palestinienilor în fâşia Gaza este un simbol al neputinţei umane şi al standardelor duble, dar şi o nedreptate strigătoare la cer. Numărul victimelor palestiniene trebuie să ajungă la patru cifre înainte ca factorii internaţionali să folosească mecanismele de mediere pe care le aveau la dispoziţie încă din prima zi a conflictului?
Uniunea Europeană se consideră o forţă activă în relaţiile internaţionale şi un actor politic global. Este, însă, adevărat acest lucru? Ne putem numi cu adevărat o forţă activă atunci când armata israeliană, în pofida dispozitivelor sale sofisticate, atacă o şcoală finanţată de Uniunea Europeană în care se aflau civili? Se poate considera că există o legislaţie umanitară internaţională, când armata israeliană mută cu forţa palestinienii într-o casă pe care o bombardează a doua zi?
Am fost în Israel de multe ori, chiar şi în Sderot, ştiu multe despre ceea ce se întâmplă acolo, dar această acţiune israeliană este disproporţionată, excesivă şi inumană. Această acţiune este imorală, pervertită şi bizară, deoarece constituie în mod esenţial o campanie electorală. O sângeroasă campanie electorală.
Domnule Preşedinte, doresc să profit de această ocazie pentru a solicita susţinerea Jocurilor Olimpice Speciale Europene de la Varşovia din 2010 şi a Jocurilor Olimpice Speciale Mondiale de la Atena din 2011 prin finanţare de către Uniunea Europeană.
Comisia a alocat 5 milioane de EUR pentru susţinerea Jocurilor Olimpice Speciale Mondiale atunci când acestea s-au ţinut în Irlanda, în 2003, iar evenimentul a fost unul minunat şi deosebit de plăcut pentru cei prezenţi. Uniunea Europeană trebuie să fie lider în sprijinirea voluntariatului în sport.
Doresc să adaug că există o declaraţie scrisă în acest sens pe care membrii Parlamentului European o pot semna în această săptămână în afara hemiciclului şi doresc să îi rog pe toţi colegii să o semneze, pentru a asigura finanţarea UE pentru aceste Jocuri Olimpice Speciale foarte importante.
- (CS) La mulţi ani, domnule Preşedinte. Doamnelor şi domnilor, doresc să îmi exprim sincera uimire: este o ironie a sorţii faptul că guvernul ceh, a cărui abordare specifică în problema negocierilor cu Rusia este bine cunoscută, nu şi-a turnat încă cenuşă în cap. Chiar a amânat negocierile cu Rusia în privinţa securităţii energetice. Ceea ce mă şochează şi mai mult este poziţia Comisiei Europene. Ameninţă Slovacia şi Bulgaria cu sancţiuni şi am auzit chiar că şi dl Cohn-Bendit recomandă aplicarea de sancţiuni dacă blocurile dezafectate ale centralelor nucleare vor fi repuse în funcţiune. Aş dori să le recomand Comisarilor şi purtătorilor de cuvânt ai Comisiei Europene să se îmbrace gros, să oprească încălzirea în casele lor şi să le explice familiilor că acţionează în spirit de solidaritate cu slovacii şi bulgarii. Sau poate aceasta a fost doar o glumă proastă de început de an?
- (EL) Domnule Preşedinte, şi eu aş dori să ridic problema gazelor naturale, având în vedere că în ultimele zece zile am fost martorii acestui conflict, în care s-au regăsit implicate multe state membre ale Uniunii Europene care depind de alimentarea cu gaze naturale pentru energie şi care a creat probleme cetăţenilor, întreprinderilor şi industriei.
În urma discuţiilor dintre cele două părţi oponente, discuţii pline de suspiciuni, neîncredere şi anunţuri contradictorii, dar şi în urma intervenţiei Preşedinţiei europene şi a Comisiei, s-ar părea că s-a găsit oarecum o soluţie.
Este clar că, indiferent de intenţii şi de distribuirea sarcinilor, problema poate reapărea dacă nu se iau măsuri. Prin urmare, trebuie să analizăm problema reformulării doctrinei energetice a Uniunii Europene, adăugând alte surse de energie.
De asemenea, Parlamentul European trebuie să transmită un mesaj clar conform căruia Uniunea Europeană nu poate fi şantajată şi trebuie să participe la dezbaterea pentru planificarea unor rute alternative pentru o alimentare sigură şi continuă cu gaze naturale. Obiectivul de reducere a necesarului de energie cu 20% până în 2010 nu va fi atins în circumstanţe instabile şi nesigure.
Uniunea Europeană trebuie să aibă ca prioritate elaborarea unei strategii energetice comune şi a unui plan de acţiuni care să îmbunătăţească siguranţa energetică a Uniunii.
Întreruperea furnizării prin Ucraina a gazelor naturale către statele membre ale Uniunii a arătat dependenţa Uniunii de furnizorii săi tradiţionali. De asemenea, temperaturile scăzute din această iarnă au pus serioase probleme operaţionale furnizorilor de energie electrică, care au înregistrat valori istorice ale consumului.
Uniunea trebuie să elaboreze o strategie europeană pentru modernizarea grid-ului energetic, pentru creşterea eficienţei energetice şi pentru diversificarea surselor de aprovizionare cu energie. Realizarea proiectului Nabucco, construcţia de terminale de gaz lichefiat în porturile europene, investiţii în centrale nucleare mai sigure, creşterea eficienţei energetice şi creşterea utilizării energiilor regenerabile trebuie să se afle printre acţiunile prioritare comune dedicate creşterii siguranţei energetice a Uniunii.
Comisia Europeană, împreună cu Banca Europeană de Investiţii şi cu guvernele statelor membre, trebuie să identifice şi să asigure finanţarea acestor proiecte prioritare.
Doamnă preşedintă, doresc să aduc în discuţie situaţia din Zimbabwe. Am senzaţia că dacă nu mai vedem problemele din Zimbabwe la televizor, nu ne mai pasă de ce se întâmplă acolo. Am dezbătut recent cazul Jestinei Mukoko, directoare executivă a Proiectului pentru pace din Zimbabwe şi membră în consiliul Forumului ONG-urilor pentru drepturile omului din Zimbabwe, care a fost răpită şi izolată timp de 21 de zile, după care a reapărut la Magistratura din Harare prezentând semne de tortură şi tratament inuman, toate acestea pentru crima de a fi făcut campanie pentru drepturile omului.
În prezent, dna Mukoko se află în închisoarea de maximă securitate, izolată de ceilalţi deţinuţi, iar viitorul ei, la fel ca şi cel al multor altor militanţi, lucrători din domeniul ajutorului umanitar şi cetăţeni obişnuiţi dinaintea ei, rămâne în pericol în mâinile regimului Mugabe.
În această Cameră, dar şi în multe parlamente naţionale, s-au spus multe lucruri şi s-au făcut multe declaraţii de condamnare, însă coşmarul pentru cetăţenii obişnuiţi din Zimbabwe continuă. Consider că este timpul să ne reafirmăm interesul în această privinţă şi să cerem Consiliului şi Comisiei să ia măsuri o dată pentru totdeauna pentru a pune capăt crimelor împotriva apărătorilor drepturilor omului în Zimbabwe.
Doamnă preşedintă, salut declaraţia Preşedintelui din această seară privind situaţia din Gaza, precum şi decizia Parlamentului de a adopta o rezoluţie în acest sens, pentru a solicita încheierea unui acord de încetare a focului imediat, unilateral, de către toate părţile implicate în conflictul din Gaza. Au murit peste 900 de oameni până în prezent, ceea ce demonstrează inutilitatea dureros de evidentă a politicii prin război. Trebuie să insistaţi ca Israelul să oprească măcelul. Gaza este cea mai mare închisoare din lume, cu 1,5 milioane de prizonieri; acum s-a transformat şi într-un adevărat abator, în care, din nefericire, mor bărbaţi, femei şi copii doar pentru că sunt palestinieni.
De ce crime pot fi oare vinovaţi copiii palestinieni care mor în acest conflict? Ce scuze putem avea noi, europenii, pentru continuarea relaţiilor comerciale cu Israelul, atunci când acesta ucide în continuare oameni nevinovaţi? Consiliul European trebuie să înceteze să mai caute scuze, să pună capăt certurilor interne şi să adopte o acţiune concertată, care să pună capăt acestui măcel. Nu se poate pune problema dezvoltării relaţiilor dintre Europa şi Israel atâta timp cât acest stat nu se angajează într-un dialog constructiv cu toţi reprezentanţii poporului palestinian.
(PL) În calitate de organizaţie a unor state unite de valori comune, Uniunea Europeană trebuie să folosească toate resursele pe care le are la dispoziţie pentru a preveni răspândirea urii. Operatorul francez Eutelsat a considerat, însă, oportună emiterea unui program al staţiei TV Al Aqsa, care are legături cu gruparea Hamas şi care îndeamnă în mod deschis la atacuri asupra populaţiei civile israeliene.
Prin aceasta, Eutelsat a demonstrat încă o dată că etica în afaceri este un concept relativ străin celor responsabili de managementul companiei, mai ales dacă ne gândim că, luni întregi, compania independentă de televiziune chineză NTDTV a fost împiedicată să emită. În pofida apelurilor a mai multor asociaţii, conducerea Eutelsat refuză să-şi revoce decizia, care, în orice caz, a fost luată la presiunea guvernului chinez. Deciziile surprinzătoare şi complet imorale ale conducerii Eutelsat ne face să ne întrebăm dacă nu cumva intenţiile persoanelor responsabile nu sunt exclusiv comerciale.
(PT) Doamnă preşedintă, atacul Israelului asupra fâşiei Gaza este o crimă de război şi o crimă împotriva umanităţii. Are loc o tragedie: au murit 900 de palestinieni, dintre care mulţi copii, şi alte mii au fost răniţi.
Trebuie să solicităm încetarea atacului asupra Gaza. Trebuie să solicităm încetarea blocadei israeliene, care transformă Gaza într-un lagăr de concentrare. Din acest motiv, ne alăturăm oamenilor din toate ţările şi din toate continentele care demonstrează împotriva masacrelor: tuturor acelor oameni din fiecare ţară şi din fiecare continent care sunt revoltaţi de situaţie, ies pe străzi şi scandează "Stop crimelor!. Este crucial ca Parlamentul European şi alte organisme responsabile ale Uniunii Europene să solicite încetarea imediată a atacului asupra Gaza şi încetarea imediată a blocadei israeliene.
(CS) Vă mulţumesc, doamnă preşedintă. Recent, am fost şocat de faptul că mai multe companii cehe de asigurări au încetat să mai plătească prime femeilor care încheie asigurări auto obligatorii. Această măsură a fost justificată prin intrarea în vigoare a noii legi împotriva discriminării. Observăm din nou cum unii politicieni şi unele organizaţii neguvernamentale adoptă o poziţie destul de exagerată privind problema egalităţii între sexe. O astfel de exagerare reprezintă o negare a matematicii actuariale, care arată constant faptul că bărbaţii şi femeile se comportă diferit în diverse aspecte ale vieţii lor şi, prin urmare, comportă niveluri şi riscuri diferite de asigurare. Negarea acestor diferenţe nu înseamnă a lupta pentru drepturi egale, ci mai degrabă a lupta pentru conformitatea şi nediferenţierea celor două sexe. O astfel de luptă ar fi inutilă şi ridicolă. Bărbaţii şi femeile sunt deosebiţi tocmai pentru că cele două sexe se completează într-un mod benefic şi util, în viaţa cotidiană, în cuplu şi în societate.
Doamnă preşedintă, tocmai s-a publicat un nou sondaj de opinie comandat de Campania pentru o Britanie independentă. Majoritatea celor intervievaţi au declarat că Uniunea Europeană este inaccesibilă şi coruptă şi că nu merită cheltuielile antrenate; 83% din cei intervievaţi cer să aibă prioritate legislaţia britanică şi, prin urmare, să se revoce supremaţia legislaţiei UE; 71% doresc realizarea unui referendum privind rămânerea în Uniune. Din păcate, nu există şanse ca acest lucru să se întâmple, deoarece guvernul laburist nici măcar nu va organiza un referendum privind Tratatul de la Lisabona, deşi promisese acest lucru în manifestul său electoral.
Populaţia britanică doreşte comerţ liber, prietenie şi colaborare cu Europa şi cu întreaga lume, nu să fie guvernată de Uniunea Europeană. Dacă s-ar organiza un referendum corect, prin care populaţia britanică să fie întrebată dacă doreşte o integrare politică şi economică tot mai puternică în cadrul UE sau abandonarea Uniunii, o majoritate covârşitoare ar vota pentru abandonare.
Doamnă preşedintă, doresc să-mi exprim preocupările privind lipsa tot mai acută a rigorii ştiinţifice din proiectele de propuneri prezentate acestui Parlament de către Comisie şi chiar din unele rapoarte şi amendamente de care suntem responsabili, în calitate de deputaţi. Ştiinţa pierde tot mai mult teren în faţa răspunsurilor populiste şi emotive, frecvent ascunse sub masca principiului precauţiei.
Să analizăm problema produselor fitosanitare. Am abandonat principiul ştiinţific de evaluare a riscurilor. UE nu a realizat o evaluare detaliată a impactului, lipseşte definiţia ştiinţifică a perturbatoarelor sistemului endocrin şi există o neconcordanţă de tratament între acest document şi Directiva REACH.
Reputaţia internaţională a legislaţiei UE va fi afectată, iar credibilitatea îi va fi subminată prin această lipsă tot mai pregnantă a rigorii şi corectitudinii ştiinţifice.
(BG) Doamnă preşedintă, doamnelor şi domnilor, criza gazului în care se regăseşte Europa la începutul anului 2009 capătă rapid proporţiile unui dezastru pentru Bulgaria, care nu are o alternativă pentru aprovizionarea cu gaz. Nu voi discuta decizia nefericită, obtuză, luată de guvernul bulgar, care a transformat ţara mea într-un ostatic în conflictul dintre Rusia şi Ucraina, deoarece acest lucru este evident pentru toată lumea.
Ceea ce este mai important este să decidem ce măsuri trebuie luate pentru a depăşi criza. În acest caz, acest lucru poate însemna că Bulgaria trebuie să găsească o alternativă, astfel încât să elimine dependenţa externă. Din acest motiv consider că este esenţial ca Europa şi statele balcanice, precum Bulgaria, să urmeze exemplul Slovaciei şi să ia decizia de repornire a blocurilor I, II, III şi IV ale centralei nucleare de la Kozlodui. În acest moment, aceasta este singura opţiune pe care o are Bulgaria pentru a-şi asigura o independenţă minimă şi pentru a reduce atât daunele directe, cât şi pe cele pe care le va provoca utilizarea în prezent a păcurii în locul gazului.
Având în vedere că anul acesta, 2009, este abia la început, aş vrea să vă spun tuturor că, în opinia mea, el nu este un an obişnuit.
În 2009 se încheie două decenii de la sfârşitul războiului rece şi dărâmarea tuturor zidurilor ce despărţeau ţări, dar şi Europa, în est şi vest, în libertate şi democraţie într-o parte şi regimuri totalitare în cealaltă parte.
Ca deputat român, dar şi ca cetăţean român care a cunoscut dictatura, cred că aceste două decenii au însemnat pentru o parte dintre noi tranziţie, iar pentru cealaltă parte, acceptare.
Cred în egală măsură că, în ciuda contextului, anul 2009 ar trebui să fie cel în care acţiunea noastră şi, în egală măsură, acţiunea Comisiei Europene, să consacre o singură Europă pentru toţi europenii: o Europă în care fiecare din cei 500 de milioane de europeni să simtă că drepturile lui sunt garantate, că solidaritatea este reală, că nimeni nu mai poate fi discriminat, că nimeni nu trebuie să se mai simtă străin sau tolerat în Europa unită, că suntem cu toţii cetăţeni europeni care se simt la fel, indiferent de locul în care ne aflam fiecare înainte de 1989.
(PL) Doamnă preşedintă, Parlamentul European a abordat în multe rânduri chestiuni referitoare la mediu. Aş dori să subliniez un aspect ce mi-a fost adus la cunoştinţă de un grup de elevi preocupaţi de situaţia mediului natural. Sumele plătite pentru deşeurile de metal, hârtie şi sticle din materiale sintetice s-au redus dramatic. Colectarea acestor materiale devine neprofitabilă. Prin urmare, multe oraşe au desfiinţat containerele în care se puteau sorta sau au încetat golirea acestora.
Reciclarea hârtiei a fost o problemă mult discutată în ultima vreme. Situaţia actuală din Polonia poate fi rezumată astfel: persoanele implicate în colectarea deşeurilor de hârtie susţin că preţurile sunt prea mici şi că gestionarea lor nu aduce niciun beneficiu. Pe de altă parte, producătorii de hârtie care folosesc hârtie reciclată susţin că aceasta este prea scumpă pentru ei şi că preţurile actuale nu justifică investiţiile în echipamentele de prelucrare. Solicit, prin urmare, luarea unor măsuri responsabile din punct de vedere ecologic pentru rezolvarea acestei probleme. În prezent, copiii colectează deşeuri de hârtie deoarece activitatea are o valoare educaţională, dar apoi hârtia este aruncată în gropile de gunoi locale.
Doamnelor şi domnilor, am făcut tot posibilul pentru a da cuvântului unui număr cât mai mare de vorbitori.
Următorul punct este întrebarea cu solicitare de răspuns oral adresată Comisiei de dl Costa, în numele Comisiei pentru transport şi turism, şi de dl Galeote, în numele Comisiei pentru dezvoltare regională, privind planul de acţiune în materie de mobilitate urbană - B6-0002/2009).
Doamnă preşedintă, doamnă comisar, doamnelor şi domnilor, Comisia, din care faceţi şi dumneavoastră parte, doamnă Vassiliou, a anunţat de mai multe ori publicarea Planului său de acţiune privind mobilitatea urbană. Planul trebuia prezentat Consiliului şi Parlamentului toamna trecută. Comisia şi-a luat acest angajament la finele consultării din luna martie legată de Cartea verde privind mobilitatea urbană, care a fost lansată în 2007, apoi în 2007 în cadrul Planului de acţiune privind logistica transportului de marfă, precum şi în Comunicarea sa privind strategia de internalizare a costurilor externe şi a transportului, în 2008.
Timpul a trecut, dar planul de acţiune încă nu văzut lumina zilei. Pe măsură ce ne apropiem de sfârşitul actualului mandat legislativ, Comisia pentru transport şi turism, pe care o reprezint, este îngrijorată de faptul că o mare parte din munca depusă de-a lungul ultimilor câţiva ani nu ar conduce la nimic. Doamnă comisar, mă puteţi asigura că planul de acţiune este gata? Puteţi să-mi spuneţi că va fi făcut public în următoarele câteva săptămâni, astfel încât Parlamentul să poată finaliza recomandările, astfel cum sunt precizate în rezoluţia Rack "Către o nouă cultură pentru mobilitatea urbană”, care a fost adoptată de Parlament în iulie 2008?
Doamnă Vassiliou, mobilitatea urbană este, fără îndoială, un subiect care are consecinţe pe plan local, iar acţiunile locale vor avea întotdeauna prioritate în faţa celor naţionale sau comunitare, dar aceasta nu înseamnă că trebuie exclusă orice formă de intervenţie din partea statului sau a comunităţii europene. Cine altcineva, dacă nu Uniunea Europeană, are capacitatea şi responsabilitatea de a defini rolul comunităţii în acest context? Cine poate şi trebuie să susţină şi să interpreteze principiul subsidiarităţii în acest domeniu?
Eschivarea Comisiei, şi deci a UE, faţă de această problemă nu ajută cu nimic la soluţionarea problemei transportului urban şi a mobilităţii cetăţenilor şi nici a problemelor legate de poluarea aerului în oraşe. În această privinţă ştim că 40% din emisiile de CO2 sunt provocate de transportul urban şi că 70% din alţi poluanţi de transport provin din mediul urban. În plus, această delăsare nu rezolvă nici problemele de siguranţă rutieră, având în vedere că 50% din accidentele fatale au loc în oraşe, nici problemele legate de producţia consumatorilor, a cetăţenilor cu mai puţine capacităţi, a căror mobilitate depinde de transportul public.
Putem accepta că trebuie să existe diferenţe între statele membre? Între oraşe, în ceea ce priveşte standardele de protecţie pentru mediul urban? În ceea ce priveşte standardele de siguranţă rutieră în oraşe? Normele de acces al cetăţenilor la mobilitate? Oare nu sunt şi acestea drepturi fundamentale pe care Uniunea ar trebuie să le garanteze pentru toţi europenii? Atunci trebuie să stabilim standarde şi să uniformizăm obiective minime, precum şi bune practici şi stimulente financiare. Avem nevoie de coordonare şi de proiecte inovatoare şi trebuie să dezvoltăm şi să transmitem statistici viabile şi comparabile.
Dacă Uniunea face primul pas, oare nu va ajuta la punerea în aplicare a acelor soluţii subsidiare pe care statele membre şi comunităţile locale le protejează şi au tot dreptul să le protejeze? Doamnă Vassiliou, poate că ne veţi da o serie de motive justificate pentru această întârziere şi chiar pentru neprezentarea Planului de acţiune privind mobilitatea urbană. Dacă doriţi să încercaţi să vă apăraţi incapacitatea de a respecta acest angajament, înainte de a o face, întrebaţi-vă dacă motivele furnizate sunt cu adevărat justificate sau numai scuze banale. Doamnă Vassiliou, nu alimentaţi ideea, care a devenit populară în ultima vreme, conform căreia Comisiei îi este atât de teamă să deranjeze statele membre, încât a renunţat să găsească soluţii la problemele cetăţenilor europeni. Ar fi un pas sinucigaş pentru o instituţie precum Comisia, care nu a fost consolidată de mandatul reuşit al Preşedinţiei franceze.
Soluţii, soluţii, soluţii: iată ce îşi doresc cetăţenii europeni şi, din acest motiv, şi numai din acest motiv, aceştia sunt pregătiţi, în opinia mea, sau ar putea fi pregătiţi, să se uite la instituţiile noastre cu mai multă înţelegere. Exemplul mic al planului mobilităţii urbane ar putea constitui un adevărat impuls în rezolvarea acestei probleme mult mai generale.
membră a Comisiei. -Doamnă preşedintă, în primul rând aş dori să vă comunic regretul vicepreşedintelui Tajani de a nu participa la această reuniune. Domnia sa este plecat într-o misiune foarte importantă în Japonia.
Permiteţi-mi să trec direct la obiect. Comisia îşi menţine angajamentul total de a dezvolta o politică UE în domeniul mobilităţii urbane deoarece este convinsă că, deşi responsabilităţile în materie de mobilitate urbană ţin în primul rând de autorităţile locale, regionale şi naţionale, în anumite domenii, acţiunile întreprinse la nivel european reprezintă o valoare adăugată.
De fapt, deşi oraşele au fiecare specificul lor, se confruntă toate cu aceleaşi provocări. Problemele legate de mobilitatea urbană sunt semnificative, devin din ce în ce mai mari şi afectează atât cetăţeni, cât şi întreprinderi, care se confruntă cu probleme legate de siguranţa rutieră, de accesibilitatea limitată a transportului în comun, de ambuteiaje şi cu probleme de sănătate datorate poluării. Pentru a ilustra importanţa mobilităţii urbane, permiteţi-mi să va dau câteva cifre: 60% din populaţie trăieşte în zone urbane şi 85% din PIB-ul european este produs în aceste zone. Cu toate acestea, oraşele degajă şi 40% din emisiile de CO2, iar două treimi din accidentele rutiere au loc în zonele urbane. În sfârşit, ambuteiajele, care reprezintă una din principalele probleme cu care cetăţenii trebuie să se confrunte în fiecare zi şi care duce la pierderi de aproximativ 1% din PIB-ul european în fiecare zi.
Mobilitatea urbană durabilă reprezintă, aşadar, cheia pentru îndeplinirea obiectivelor fixate în materie de schimbări climatice, creştere economică şi siguranţă rutieră. Acesta este motivul pentru care Comisia lansează acţiuni în acest domeniu din 1995, pentru a promova schimbul de bune practici. Referinţa o reprezintă programul CIVITAS, care a început în 2000 şi care a înregistrat un succes deosebit.
Cartea verde din 2007 intitulată "Către o nouă cultură a mobilităţii urbane” a identificat la momentul respectiv domenii vaste care ar necesita acţiuni complementare la nivelul UE pentru a promova oraşe mai puţin poluante şi mai sigure şi mijloace de transport urban mai inteligente şi mai accesibile.
Dar ce se poate realiza în mod concret la nivelul UE? Putem ajuta autorităţile locale să introducă politici învecinate ale UE şi să utilizeze cât mai bine fondurile europene. Diseminarea pe întreg teritoriul UE şi reproducerea măsurilor inovatoare pot permite autorităţilor să obţină rezultate mai multe şi mai bune, la costuri mai scăzute.
Putem contribui la stimularea pieţelor pentru a opta pentru tehnologii inovatoare, de exemplu pentru automobile eficiente din punct de vedere energetic, precum şi la facilitarea armonizării normelor astfel încât tehnologiile inovatoare să fie puternic introduse pe piaţă. În cele din urmă, UE poate ghida autorităţile locale către soluţii interoperabile şi poate facilita o mai bună funcţionare a pieţei unice.
Prin urmare, Comisia va continua să întreprindă acţiuni, pentru că considerăm, la fel care marea majoritate a părţilor implicate, că există avantaje clare în a lucra la nivelul UE pentru a susţine iniţiative la nivel local, regional sau naţional.
Permiteţi-mi să vă răspund la întrebarea legată de întârzierea adoptării Planului de acţiune privind mobilitatea urbană. Din păcate, Comisia nu a dispus de condiţii prielnice pentru a adopta un plan de acţiune cuprinzător înainte de sfârşitul anului 2008.
Dar colegul meu, vicepreşedintele Tajani, doreşte să vă asigure că se va implica în continuare pentru ca planul de acţiune să fie adoptat şi pentru a dezvolta o politică UE în domeniul transportului urban care să respecte în întregime principiul subsidiarităţii şi cel al proporţionalităţii. În acest sens, nu este în intenţia Comisiei de a propune o soluţie unică şi universal valabilă. Dimpotrivă, dorim să dezvoltăm un set de unelte care să includă acţiuni practice pe termen scurt şi mediu, care să permită oraşelor să rezolve probleme specifice legate de mobilitatea urbană într-un mod integrat. Apoi, va rămâne la latitudinea autorităţilor locale de a hotărî ce soluţie se adaptează mai bine situaţiei lor, în funcţie de propriile lor obiective şi nevoi.
Pentru a răspunde îngrijorărilor care este posibil să mai existe încă în ceea ce priveşte rolul strategic al UE în domeniul mobilităţii urbane, intenţia vicepreşedintelui Tajani este de a demonstra, cu ajutorul unor acţiuni concrete, modul în care UE poate adăuga valoare şi calitate în domeniul mobilităţii în Europa. În baza reacţiilor la Cartea verde şi a numeroaselor discuţii purtate cu părţile implicate, au fost identificate o serie de acţiuni, care vor fi lansate în cursul acestui an.
Pentru a promova soluţii şi tehnologii inovatoare, am lansat deja o licitaţie, care se va încheia la sfârşitul lunii martie şi care va acorda proiectelor selecţionate o finanţare de până la 50%. După intrarea în vigoare a directivei privind promovarea vehiculelor de transport rutier nepoluante si eficiente din punct de vedere energetic, în martie, vom crea un site internet pentru a facilita achiziţiile comune de autovehicule nepoluante.
În ceea ce priveşte informarea şi schimbul de metode, intenţionăm să lansăm, în jurul lunii aprilie, un site internet cu informaţii despre legislaţia în domeniul mobilităţii urbane şi finanţarea în Europa, precum şi despre bunele practici. De asemenea, împreună cu părţile implicate, ne vom gândi la viitorul programului nostru CIVITAS şi la posibilităţile de a utiliza cunoştinţele şi experienţa acumulate în cadrul acţiunilor finanţate de CIVITAS.
În sfârşit, pentru a contribui la îmbunătăţirea cunoştinţelor despre politici de mobilitate durabile, vom lansa un studiu privind aspectele legate de zonele verzi şi un alt studiu privind oportunităţile de a mări gradul de interoperabilitate al sistemelor de transport în comun. De asemenea, intenţionăm să înfiinţăm o reţea de experţi pentru a analiza aspecte legate de tarifele rutiere urbane şi internalizarea costurilor externe.
Sunt convinsă că acest pachet de acţiuni, care vor fi adoptate în curând la nivelul UE, reprezintă o bază importantă pentru a progresa în domeniul mobilităţii urbane.
în numele Grupului PPE-DE. - (DE) Doamnă preşedintă, doamnă comisar, cu tot respectul pe care îl datorez Comisiei şi dumneavoastră, ca persoană, nu aţi răspuns cu adevărat la întrebarea preşedintelui comisiei, dl Costa. Ne-aţi dat deja un bun indiciu când aţi vorbit despre faptul că avem nevoie de soluţii europene comune la probleme cu care se confruntă aproape toate oraşele europene într-un mod sau altul, unele într-un mod diferit, altele foarte asemănător, lucru care reieşea foarte clar şi din Cartea verde privind mobilitatea urbană. La acel moment, şi anume în urmă cu câteva luni, am salutat Cartea verde şi aşteptam nerăbdători propunerile pe care Comisia ni le promisese. Aceste promisiuni nu s-au materializat, iar indiciul pe care cred că l-aţi exprimat în răspunsul dat este următorul: nu va exista niciun plan de acţiune cuprinzător. De ce nu?
Dacă credem ce auzim, şi auzim multe lucruri în această adunare şi în instituţiile Uniunii Europene, înseamnă că un stat membru sau poate câteva state membre au creat o stare de anxietate şi, din păcate, au provocat anxietate şi acestei Comisii, sub pretextul că subsidiaritatea poate fi încălcată. Parlamentul European a declarat foarte clar în propunerea sa că nu doreşte să se pună în calea subsidiarităţii. Aţi subliniat, încă o dată, că nu doriţi să prezentaţi un plan uniform, universal valabil, dar nici neprezentarea niciunui plan nu este o soluţie. Haideţi să facem acest pas şi să respectăm această promisiune! Nu vom putea garanta realegerea Comisiei dacă nu se ia nicio măsură şi dacă evităm să lezăm unul sau mai multe state membre, dimpotrivă, vom garanta realegerea Comisiei dacă vom înainta şi prezenta ceva pozitiv.
Doamnă preşedintă, doamnă comisar, tocmai v-aţi exprimat susţinerea pentru iniţiativa pe care intenţionează să o ia Parlamentul European în această privinţă. Ne-aţi spus mai devreme că, din motive evidente, şi anume importanţa transportului urban în domeniul transportului şi obiectivele stabilite în planul european privind schimbările climatice, Uniunea Europeană are obligaţia de a se apleca asupra transportului urban. Dl Barrault, înaintea dumneavoastră, a luat iniţiativa de a introduce o Carte verde, promiţând şi un plan de acţiune. Nu puteţi să ne refuzaţi astăzi acest plan de acţiune şi să ne explicaţi că îl puneţi în aplicare în tăcere, fără deliberările şi controlul Parlamentului European şi fără vizibilitate.
Acesta este motivul pentru care am reuşit să îi determin pe colegii mei deputaţi, şi ţin să le mulţumesc tuturor, în special dlui Rack, pentru munca de pregătire enormă pe care a depus-o, pentru ca Parlamentul European să întreprindă ceva ieşit din comun şi să realizeze acest plan de acţiune pe care dumneavoastră nu doriţi să îl realizaţi, într-un raport din proprie iniţiativă, înainte de alegeri. Această iniţiativă complet heterodoxă va avea o greutate politică semnificativă, deoarece va include întrebări care se adresează noului comisar european pentru transport, care va fi audiat de Comisia pentru transport şi turism, şi deci va cântări foarte mult în decizia de aprobare a acestuia de către Parlamentul European. Este regretabil, în opinia mea, că Comisia Europeană se pliază în faţa oricăror vechi obiecţii din partea oricărui vechi stat membru.
Şi tocmai pentru că suntem preocupaţi cu privire la această evoluţie, care reprezintă o derivă instituţională, în care Comisia Europeană a hotărât să nu mai joace atuul comunitar, ci numai cartea strict interguvernamentală, tocmai de aceea avem cu toţii aceeaşi dorinţă comună de a negocia acest plan de acţiune între noi, de a vi-l prezenta şi de a ne asigura că următorul comisar pentru transport îşi asumă angajamente clare cu privire la acţiunile viitoare care trebuie luate.
Doamnă preşedintă, doamnă comisar, cu tot respectul pentru funcţia dumneavoastră şi pentru dumneavoastră personal, aş dori, dacă mi se permite, să spun câteva cuvinte referitoare la discursul pe care ni l-aţi oferit. Aţi încercaţi să ocoliţi subiectul şi aţi făcut un act de echilibristică.
Ne-aţi spus care sunt diversele capitole care trebuiau să apară în acest plan de acţiune şi consider că, atât eu, cât şi colegii mei deputaţi, putem să fim încântaţi că am regăsit în această listă esenţialul propunerilor făcute de noi. Prin urmare, ne-aţi demonstrat că, în cadrul Comisiei, dispuneţi de toate elementele necesare pentru a publica acest plan de acţiune cu toate părţile care îl compun.
În opinia mea, cred că există patru explicaţii pentru prima dumneavoastră frază din partea a doua, conform căreia, dacă am înţeles bine traducerea, nu dispuneţi de condiţii favorabile.
Prima ipoteză: există, în cadrul Direcţiei Generale Transport, o penurie de informaţii tehnice? Elementele furnizate de dl Barrot în contextul Cărţii verzi par a sugera că, dimpotrivă, Comisia este foarte bine dotată în materie de informaţii tehnice.
Ipoteza numărul doi: spuneţi că nu există condiţii favorabile. Există state membre care se opun acestui plan? Din cunoştinţele mele, doamnă Comisar, Comisia este independentă faţă de statele membre. Nu pot să cred nicio clipă că v-aţi fi aplecat în faţa anumitor state membre.
Ipoteza numărul trei: există diferenţe de opinie în cadrul Comisiei însăşi care v-ar împiedica să ne prezentaţi acest plan de acţiune? Dumnezeule, sper că nu este cazul!
În final, refuzaţi să dezbateţi subiectul în actualul Parlament European pentru a-l amâna pentru anul viitor? Date fiind rapoartele excelente care au sprijinit relaţiile noastre cu vicepreşedintele Barrot pe parcursul redactării Cărţii verzi, nu îndrăznesc să cred acest lucru.
Doamnă Comisar, ne aflăm la câteva săptămâni înainte de alegeri. Acest plan de acţiune este, în opinia mea, un exemplu excelent prin care se poate demonstra cetăţenilor noştri că Europa respectă subsidiaritatea şi, în acelaşi timp, se preocupă de problemele lor de sănătate şi de alte probleme pe care le-aţi enumerat.
Regret enorm această întârziere, ca şi colegii mei deputaţi, şi sper că veţi putea remedia această problemă cât mai repede posibil.
Doamnă preşedintă, doamnelor şi domnilor, întârzierea constantă şi răspunsul dumneavoastră, doamnă Comisar, nu sunt acceptabile. Timpul se scurge.
Traficul urban joacă un rol esenţial în contextul schimbărilor climatice. Este responsabil pentru aproximativ 70% din totul emisiilor de gaze cu efect de seră din oraşe. UE nu va reuşi să atingă obiectivele pe care şi le-a propus în materie de mediu dacă nu îşi schimbă politica de transport. Cel mai mare potenţial provine din oraşe deoarece 90% din deplasările în maşină efectuate în oraşe sunt mai scurte de şase kilometri, distanţe care ar putea fi acoperite foarte uşor cu trenul, autobuzul, cu bicicleta sau pe jos.
Sper că Comisia a folosit această întârziere pentru a reflecta la un mod eficace în care UE poate ajuta guvernele şi municipalităţile. În realitate, nu există nicio valoare adăugată europeană în condiţiile în care raportul este la fel de vag şi lipsit de obligativitate ca şi Cartea verde şi raportul Rack.
Noi, membrii Grupului Verzilor, solicităm ca procedeul de cofinanţare de la UE să fie revizuit pentru a respecta mediul. Până la ora actuală, 60% dintre fondurile europene au fost folosite pentru proiecte de construire de drumuri şi numai 20% sunt destinate transportului public şi căilor ferate. Dorim cel puţin 40% pentru căi ferate, astfel cum a hotărât Parlamentul, prin raportul meu privind primul pachet destinat căilor ferate.
În al doilea rând, dorim să acordăm fonduri europene numai dacă oraşele prezintă un plan de mobilitate durabil. În al treilea rând, dorim să creştem siguranţa rutieră introducând o viteză limită de 30 de km/oră, dând oraşelor posibilitatea de a pune limite superioare pe anumite drumuri, în mod individual.
Aceasta va fi benefic pentru climă, reducând, în acelaşi timp şi accidentele, deoarece 4 000 de oameni îşi pierd viaţa pe drumurile Europei în fiecare an.
- (CS) Doamnă preşedintă, doamnelor şi domnilor, evident, e foarte regretabil că există o întârziere în publicarea acestui document şi a planului de acţiune. Să nu uităm că 70% din populaţia Europei trăieşte în oraşe la ora actuală şi scopul nostru trebuie să fie acela de a asigura cât mai rapid posibil un nivel superior de accesibilitate, siguranţă şi, mai ales, viabilitate în ceea ce priveşte transportul urban, punând, în acelaşi timp, un mai mare accent pe mediul înconjurător. În consecinţă, mă aştept ca documentul publicat să nu includă numai tendinţe noi, ci să evalueze şi direcţii şi măsuri noi, precum susţinerea unor forme de transport sănătoase, precum mersul pe bicicletă sau pe jos. Comunităţile individuale vor avea posibilitatea, în aceste condiţii, de a alege alternativele pe care le pot realiza cel mai bine şi care se adaptează cel mai bine situaţiei lor. În opinia mea, aceasta este direcţia de bază. Trebuie să asigurăm sprijin în această privinţă, care, bineînţeles, trebuie să provină din fondurile structurale, în aşa fel încât resursele să ajute la îndeplinirea obiectivelor dorite.
(IT) Doamnă preşedintă, doamnă Comisar, doamnelor şi domnilor, sunt total de acord cu persoanele care au luat cuvântul înaintea mea, şi anume: în epoca în care trăim, mediul urban joacă un rol fundamental în vieţile noastre şi nu numai a persoanelor care locuiesc în metropole sau oraşe mari.
Datele furnizate de Comisie în Cartea verde intitulată "Către o nouă cultură a mobilităţii urbane” arată în mod clar că 60% dintre cetăţenii europeni locuiesc într-un mediu urban şi că aceste zone produc un procent mare din PIB-ul european. Aceste statistici au fost citate şi de doamna Vassiliou.
Cifrele acestea nu s-au modificat în ultimele luni şi trebuie, într-adevăr, să luăm în considerare problema din ce în ce mai mare a ambuteiajelor din oraşele mari, precum şi crizele ecologice care rămâne un subiect din ce în ce mai aprins, în acelaşi fel în care trebuie să ţinem seama de eforturile depuse recent de Parlament în privinţa pachetului privind schimbările climatice.
S-au făcut paşi în domeniul transportului urban în cadrul politicii regionale a Uniunii Europene şi există numeroase forme de finanţare europeană: în mandatul parlamentar precedent, 2 miliarde EUR au fost cheltuite pe Fondul de dezvoltare regională, iar pentru 2007-2013 a fost prevăzută o sumă de 8 miliarde de EUR. Şi Fondul de coeziune ar putea susţine această acţiune.
Prin urmare, consider că este foarte important ca Uniunea să adopte o politică comună, un plan global de acţiune, respectând, bineînţeles, principiul subsidiarităţii şi autoritatea statelor membre şi a organismelor locale. Beneficiile care ar putea reieşi din acest plan sunt uşor de sesizat, dar este, într-adevăr, greu de înţeles de ce un plan cu o asemenea sferă de acţiune nu a fost publicat până acum.
Aceasta este poziţia exprimată în întrebarea cu solicitare de răspuns oral adresată de preşedintele Comisiei pentru transport şi turism şi susţinută de Comisia pentru dezvoltară regională. Având în vedere faptul că ne aflăm aproape toţi la sfârşitul mandatului parlamentar, sper că se va reveni asupra acestui subiect, iar Comisia va publica, în cele din urmă, Planul de acţiune privind mobilitatea urbană, care va avea un impact atât de benefic.
- (PL) Doamnă preşedintă, doamnă comisar, este clar că subiectele legate de transportul urban sunt foarte importante atât în privinţa dezvoltării economice, cât şi a protecţiei mediului. Nu există nicio îndoială şi nu este nevoie să dezbatem prea mult această temă.
Cu toate acestea, au apărut probleme de altă natură pe parcursul analizei de către Parlamentului European a textului Cărţii verzi. Aceste probleme au fost deja menţionate şi se referă în principal la separarea puterilor la nivelul autorităţilor locale, al autorităţilor naţionale şi al celor europene. Au apărut dubii dacă Uniunea Europeană ar trebui să se implice în chestiuni locale sau dacă ar trebui să lase autorităţile naţionale şi locale să se ocupe de ele.
În această privinţă, aş dori, de asemenea, să atrag atenţia Parlamentului asupra faptului că, în timpul acestei dezbateri s-a pus întrebarea dacă această Carte verde va avea un rol de orientare a municipalităţilor la luarea măsurilor sau dacă le va obliga să ia anumite măsuri. Am fost de acord cu faptul că aceste acţiuni trebuie să aibă un rol de susţinere şi că trebuie să implice asistenţă. Acum întrebarea legată de întârziere este următoarea: Care a fost scopul Comisiei Europene când a prezentat această Carte verde? Care a fost planul pe termen lung? A dorit cu adevărat să se angajeze într-o acţiune dinamică sau a fost interesată numai să afle care este opinia generală asupra acestui subiect?
Având în vedere ceea ce a urmat, în urma reacţiei iniţiale foarte sceptice, mi se pare că Comisia a încetinit procesul de a lucra intens la acest dosar şi încă se mai gândeşte la modul în care trebuie să acţioneze în raport cu acţiunea pe care a lansat-o. A sosit momentul de a lua decizii fără echivoc.
(NL) Doamnă preşedintă, doamnă comisar, doamnelor şi domnilor, aş dori să susţin ceea ce au spus deja colegii mei deputaţi. Sunt foarte dezamăgit de răspunsul dumneavoastră. Aţi afirmat că Comisia va aduce în mod sigur un număr de propuneri privind mobilitatea urbană. Este de la sine-înţeles acest lucru, dar, în opinia mea, nu aceasta a fost întrebarea adresată. Ceea de dorim este o viziune coerentă, un plan de acţiune care detaliază măsuri şi propuneri pe care le va aplica Comisia în următorii ani, astfel încât să le putem dezbate atât între noi, cât şi cu publicul şi cu părţile implicate sau afectate.
În consecinţă, aş dori să vă rog să transmiteţi colegilor dumneavoastră şi să insistaţi să fie revizuite câteva aspecte în urma acestei dezbateri şi să veniţi foarte rapid cu o propunere, înaintea alegerilor şi înainte ca Parlamentul să intre în pauza de vară.
După cum au spus colegii mei în repetate rânduri, mobilitatea urbană afectează pe toată lumea în Europa. În toate oraşele există probleme de mobilitate. La nivel european, Uniunea poate juca un rol foarte benefic în soluţionarea acestei chestiuni şi a problemelor adiacente; în calitate de investitor în tehnologii inovatoare, în calitate de organism care stabileşte şi diseminează noi norme tehnologice, în calitate de autoritate care este cea mai bine plasată în a răspândi idei noi şi cele mai bune practici, care poate promova dezvoltarea de planuri de mobilitate, care poate lansa noi mecanisme de finanţare şi alte astfel de acţiuni.
În această privinţă, recomand cu tărie Comisiei să revizuiască răspunsul şi să întocmească un plan de acţiune cât mai curând.
Planul de acţiune privind mobilitatea urbană este o necesitate pentru comunităţile urbane ale Uniunii. 67% dintre cetăţenii europeni aşteaptă dezvoltarea unei politici europene în acest sens.
Costurile congestiei în traficul urban se ridică la aproximativ 1% din produsul intern brut european. Pentru a reduce poluarea în mediul urban şi pentru a reduce congestia în trafic, trebuie să investim în transportul public şi în sistemele inteligente de transport.
Anul trecut am aprobat raportul privind promovarea vehiculelor ecologice pentru transportul public.
Praga este capitala care a dat exemplu şi a achiziţionat anul trecut autobuze ecologice pentru transportul public urban, utilizând ajutoare de stat.
Solicit ca la revizuirea la mijloc de termen a cadrului de utilizare a fondurilor structurale Comisia să ia în considerare şi mobilitatea urbană.
membră a Comisiei. -Doamnă preşedintă, apreciez foarte mult contribuţiile dumneavoastră. Voi transmite negreşit preocupările dumneavoastră vicepreşedintelui Tajani, care ştiu că îşi menţine angajamentul.
Planul de acţiune face parte, de fapt, din programul de lucru al Comisiei pe 2009 şi ştiu că vicepreşedintele Tajani este implicat personal în evoluţia acestuia. În consecinţă, sunt ferm convinsă că afirmaţiile dumneavoastră vor fi serios analizate de vicepreşedinte. Ştiu că evaluarea impactului a fost finalizată şi, după cum am afirmat, Planul de acţiune se află în programul legislativ şi sperăm că va progresa anul acesta.
în scris. - (PL) În Cartea verde din 2007, Comisia subliniază legitimitatea dezbaterii privind nevoia de a fi implicată în problema creşterii mobilităţii în oraşele din Uniune, cu respectarea principiului subsidiarităţii. În temeiul principiului subsidiarităţii, Uniunea acţionează în cadrul domeniului său de activitate numai dacă acţiunea sa este esenţială şi dacă aduce o valoare adăugată acţiunilor statelor membre. Scopul principiului subsidiarităţii este de a asigura că deciziile se iau cât mai aproape de cetăţeni. Acest lucru se realizează verificând în mod constant că acţiunile care trebuie luate la nivel comunitar sunt justificate în raport cu posibilităţile existente la nivel naţional, regional sau local. Rolul statelor membre în ceea ce priveşte legitimitatea implicării instituţiilor Uniunii Europene la nivel local este consolidat în Tratatul de la Lisabona, care se află în curs de ratificare.
În pachetul care este în curs de dezbatere privind acţiunile care pot fi întreprinse pentru a creşte nivelul de mobilitate în aglomeraţiile urbane, există tendinţa de a separa tehnologiile inovatoare de sistemele inteligente de transport. Sinergiile dintre aceste două domenii ar trebui exploatate pentru a le alătura, în scopul de a fluidiza străzile şi de a face deplasările mai confortabile. Printre alte beneficii se numără îmbunătăţirea condiţiilor de deplasare, reducerea timpului de călătorie, economisirea de energie, reducerea emisiilor, a cheltuielilor necesare gestionării flotei de autovehicule şi întreţinerii, precum şi reînnoirea suprafeţei. Siguranţa rutieră va fi, de asemenea, îmbunătăţită.
În lumina celor menţionate mai sus, baza pentru planul de acţiune al Comisiei privind mobilitatea urbană va fi ratificarea Tratatului de la Lisabona şi punerea în aplicare a programului Preşedinţiei cehe. Acest program are printre priorităţi îmbunătăţirea funcţionării pieţei interne a Uniunii în materie de transport.
Următorul punct este întrebarea orală urmată de o dezbatere adresată Comisiei de dl Visser, dl Belet şi dna Hieronymi, în numele Comisiei pentru cultură şi educaţie, referitoare la revizuirea comunicării privind radiodifuziunea - ajutorul de stat în favoarea canalelor publice de radiodifuziune - B6-0495/2008).
autor al întrebării. -(NL) Doamnă preşedintă, doamnă comisar, din păcate dna Kroes nu a putut fi prezentă la reuniunea din seara aceasta datorită unui accident. Aş dori să profit de această ocazie pentru a-i ura însănătoşire grabnică. Din punct de vedere politic, în principiu mă opun implicării sale în radiodifuziunea publică naţională.
Joia trecută, împreună cu dna Hieronymi şi dl Belet, am organizat o audiere pentru Grupul PPE-DE pe tema comunicării Comisiei privind radiodifuziunea. Vă pot spune că interesul manifestat de sector şi de statele membre a fost foarte mare. Chiar şi Direcţia Generală Concurenţă a fost prezentă în număr mare. Este clar că subiectul este una dintre priorităţi. Directorul general pentru concurenţă a fost prezent toată dimineaţa în calitate de membru al comisiei.
Doamnă preşedintă, propunerea Comisiei de revizuire a normelor în materie de radiodifuziune publică este inacceptabilă în forma actuală. Operatorii publici de radiodifuziune joacă un rol crucial în protejarea diversităţii culturale şi lingvistice şi a pluralismului mijloacelor de comunicare. Mă opun cu vehemenţă planurilor Comisiei. În primul rând, trebuie să conştientizăm faptul că marile societăţi publice de radiodifuziune reprezintă societăţi naţionale, prin urmare politica acestora trebuie stabilită de autorităţile naţionale şi nu de Comisia Europeană. Acest aspect este clar stipulat şi în protocolul privind radiodifuziunea publică la Tratatul de la Amsterdam. Statele membre organizează şi finanţează societăţile de radiodifuziune în modul pe care îl consideră adecvat. Planurile Comisarului Kroes subminează grav principiul subsidiarităţii şi libertatea de mişcare a statelor membre, înlocuindu-le cu intervenţia europeană. Sunt foarte surprins că, în calitate de comisar liberal a ales, totuşi, această cale.
În al doilea rând, sunt reticent cu privire la propunerea de introducere a unui test preliminar de piaţă efectuat de un organism independent de supraveghere. Acest lucru va da canalelor comerciale un avantaj considerabil. Este oare ceea ce dorim? Un test de piaţă va creşte inevitabil nivelul de birocraţie. Se pune o întrebare importantă, şi anume dacă societăţile mai mici de radiodifuziune îşi vor putea permite să angajeze forţă de muncă suplimentară şi cine va absorbi costurile generate? Cheltuielile vor trebui oare plătite de societăţile de radiodifuziune? Sau, poate, de contribuabili? Această iniţiativă nu poate fi aplicată în statele membre mici. În plus, acest test este foarte delicat, deoarece propunerea nu este suficient de flexibilă. Drept consecinţă, statele membre nu vor mai putea adopta politici sau proceduri specifice sistemelor lor naţionale. În afară de aceasta, se pune întrebarea dacă o evaluare preliminară a impactului asupra pieţei şi o evaluare publică a noilor servicii nu ar acorda concurenţilor comerciali un avans prea mare.
În al treilea rând, propunerea mă îngrijorează profund deoarece sistemele publice de radiodifuziune nu sunt organizate în mod identic în fiecare stat membru. Există diferenţe legate de tehnologii, dar şi de sistemele de radiodifuzare, organizare şi domeniu de activitate. De asemenea, există diferenţe de limbă şi cultură. Regula universal valabilă care este propusă în raport sigur nu va funcţiona în acest caz. Acest aspect nu este deloc luat în considerare în propunere.
Fiindcă v-am mărturisit preocupările care mă frământau, aş dori să vă prezint pe scurt ceea ce s-a întâmplat la audierea Grupului PPE-DE de joia trecută, unde Comisia a avut o atitudine foarte pozitivă. Comisia a recunoscut că propunerile sunt, probabil, mult prea detaliate şi că textul trebuie revizuit. Directorul general m-a informat că este posibil să se amâne comunicarea finală până după 5 martie, dată la care Comisia pentru cultură, media şi sport va organiza o a doua audiere pe acest subiect. După reuniune, directorul general a afirmat că este posibil să fie nevoie de o nouă versiune bazată pe aceste informaţii noi înainte de a prezenta comunicarea finală. Este un rezultat excelent.
Înţelegeţi, doamnă preşedintă, că sunt plăcut surprins de aceste angajamente luate. Aceasta înseamnă că, în cele din urmă, Comisia îşi deschide ochii şi este pregătită să asculte vocea sectorului, a statelor membre şi a Parlamentului. Excelent.
Aş dori să mai adresez Comisiei câteva întrebări. Prima întrebare: va menţine Comisia acest test de piaţă detaliat, realizat de un organism de supraveghere independent? O întrebare pe care o puteţi adresa comisarului Kroes este dacă Comisia este pregătită să abandoneze această idee a organismului de supraveghere independent şi acest test de piaţă preliminar sau insistă să-l păstreze?
A doua întrebare: cum poate fi garantată imparţialitatea tehnologică? Propunerea nu insinuează oare că se face diferenţa între serviciile actuale oferite de societăţile publice de radiodifuziune şi noile servicii de comunicare?
A treia întrebare, care se bazează pe comentariile Directorului general pentru concurenţă: este pregătită Comisia, dispunând de aceste noi informaţii, să întocmească o altă propunere?
A patra întrebare: ce intenţionează Comisia să facă în legătură cu hotărârea Curţii de Primă Instanţă în cazul Danish TV2? O va include în noua propunere? În caz contrar, va fi pusă în aplicare?
Şi ultima întrebare este dacă Comisia este pregătită să implice Parlamentul în procedura de supraveghere şi să poarte discuţii suplimentare cu Parlamentul?
Sper că va avea loc o cooperare excelentă între Parlamentul European, Comisia Europeană şi statele membre astfel încât să se ajungă la un acord cu privire la versiunea finală a comunicării.
membră a Comisiei. -Doamnă preşedintă, după cum a fost menţionat mai devreme, colega mea, dna Kloes a suferit un mic accident şi de aceea nu poate fi prezentă astăzi printre noi.
La 4 noiembrie 2008 Comisia a publicat, spre consultare până la 15 ianuarie, un nou proiect de comunicare privind radiodifuziunea. Suntem serioşi în ceea ce priveşte procesul de consultare. Comisia pentru cultură şi educaţie a Parlamentului a programat o audiere pentru 5 martie şi, după cum s-a menţionat mai devreme, Grupul PPE-DE a ţinut deja o astfel de audiere joia trecută, în prezenţa Directorului general pentru concurenţă, Philip Lowe.
Acest dialog între Comisie şi Parlament este important. Suntem mereu deschişi să ascultăm şi să răspundem întrebărilor dumneavoastră. Ştim, de asemenea, că Parlamentul şi-a exprimat acordul, în septembrie 2008, ca societăţile publice de radiodifuziune să beneficieze de ajutor public, astfel încât acestea să-şi poată îndeplini funcţia într-un mediu dinamic, fără să folosească finanţare publică din motive politice sau economice. Împărtăşim aceleaşi opinii; atât radiodifuziunea publică, cât şi cea privată sunt importante. Sistemul dualist de radiodifuziune reprezintă un răspuns la peisajul media al Europei, care trebuie să fie protejat oricare ar fi platformele existente.
Prin urmare, proiectul de comunicare privind radiodifuziunea are drept scop consolidarea ajutorului public prevăzut deja de Comisie în comunicarea din 2001. Proiectul asigură că regulile noastre iau în considerare mediul acestui sector care se află într-o rapidă schimbare. Obiectivul de modernizare a comunicării este să intensifice transparenţa şi certitudinea juridică. Proiectul de comunicare clarifică faptul că societăţile publice de radiodifuziune vor oferi servicii audiovizuale pe toate platformele media, oferindu-le, în acelaşi timp, societăţilor private stimulente suficiente pentru a rămâne pe piaţă. Aceasta este asigurată prin aşa-numitul test Amsterdam, care cântăreşte avantajele şi efectele negative ale serviciilor finanţate din bani publici la nivel naţional.
De ce se efectuează aceste teste? Deoarece cu ajutorul acestor teste la nivel naţional se evită intervenţia Comisiei. Comisia primeşte din ce în ce mai multe plângeri privind cazurile de frontieră, unde o activitate media publică e posibil să nu aducă nicio valoare clară cetăţenilor, dar impactul asupra pieţei poate să fiei important. Totuşi, Comisia consideră că intervenţii repetate în acest sector nu ar fi în spiritul subsidiarităţii. De aceea dorim ca statele membre să îşi asume o parte din responsabilitatea Comisiei în materie de control al impactului asupra pieţei al serviciilor finanţate din fonduri publice.
Testul Amsterdam va asigura că noile servicii media ale societăţilor publice de radiodifuziune răspund nevoilor sociale, democratice şi culturale ale publicului de radio şi televiziune, limitând, în acelaşi timp, la maximum daunele colaterale ale ajutorului public provocate societăţilor private. Nu putem accepta afirmaţia că testul Amsterdam va implica o povară administrativă nejustificată. Bineînţeles, orice test necesită muncă, dar efortul minim pe care îl cerem este un efort rezonabil şi necesar. În primul rând, testul este destinat serviciilor importante şi cu adevărat noi şi, în acest context, proiectul nostru lasă statelor membre o mare marjă de apreciere. Fiecare stat membru poate hotărî momentul în care un nou serviciu audiovizual trebuie supus testului. În al doilea rând, proiectul scuteşte proiectele pilot de a fi supuse testului. Aşadar, societăţile publice de radiodifuziune pot continua să experimenteze noi mijloace de comunicare fără niciun test preliminar. În al treilea rând, proiectul lasă statelor membre libertatea deplină de a alege procedurile şi instituţiile cele mai potrivite care să aplice testul. Şi, în cele din urmă, merită menţionat faptul că statele membre de talie mai mică, precum Belgia şi Irlanda, au pus deja în aplicare astfel de teste. Soluţiile la care ajung aceste ţări sunt proporţionale cu resursele disponibile. Dat fiind faptul că testul este destul de extins, nu există nicio posibilitate de a încălca libertatea editorială. Testul pune numai condiţia ca serviciul public de comunicare să satisfacă nevoile sociale, democratice şi culturale ale societăţii şi ca impactul asupra pieţei să fie proporţional. Pentru a proteja independenţa editorială, am deschis în cadrul proiectului şi posibilitatea ca, în anumite condiţii, testul să fie efectuat de societatea de radiodifuziune însăşi.
În concluzie, aş dori să spun că testul Amsterdam ar trebui perceput mai degrabă ca o oportunitate decât ca o ameninţare. Va contribui la menţinerea pluralismului mijloacelor de comunicare în noul context de comunicare, protejând corectitudinea şi certitudinea atât pentru societăţile private, inclusiv pentru ziarele on-line, cât şi pentru excelentul nostru serviciu public.
Doamnă preşedintă, doamnă comisar, doamnelor şi domnilor, bună seara. În primul rând v-aş ruga să transmiteţi dnei Kroes urările noastre de bine. Aflând că a avut un incident pe un drum alunecos, sperăm într-o însănătoşire grabnică. Bineînţeles, o aşteptăm pe dna Kroes să revină în rândurile noastre cât mai curând posibil.
Evident, doamnă comisar, suntem de acord cu faptul că, prin dumneavoastră, Comisia garantează acum şi pe viitor un mediu concurenţial echitabil pentru toţi actorii din domeniul audiovizual, şi anume atât pentru companiile publice, cât şi pentru cele private din acest domeniu. Acest lucru este foarte important pentru o ofertă echilibrată şi, de asemenea, este în avantajul calităţii.
Cu toate acestea, informaţiile prezentate de către Comisie sunt diametral opuse celor menţionate mai sus, din diverse motive, iar dl Visser a exprimat deja acest lucru destul de clar. Doamnă comisar, voi începe cu un scurt comentariu privind cele expuse de dumneavoastră acum câteva clipe. Acest test de piaţă propus de dumneavoastră se aplică deja în Belgia, precum şi în alte ţări. Însă, acest lucru este doar parţial adevărat. Acest test de piaţă sau analiză a impactului se aplică deja, într-o oarecare măsură, şi de către posturile de transmisie, însă nu conform modalităţilor care reies din propunerea Comisiei, acestea fiind oarecum diferite.
Aş dori să vă împărtăşesc rezervele noastre privind propunerea. Principala mea obiecţie constă în faptul că aceasta contravine Strategiei de la Lisabona. Într-adevăr, în momentul de faţă, în multe dintre statele membre, companiile audiovizuale publice sunt cele care creează şi încurajează inovaţia mediatică. Evident, situaţia ar trebui să rămână exact aşa. În opinia mea, mergem într-o direcţie greşită cu această atitudine administrativă condescendentă, care descurajează inovaţiile. Noile platforme, în special în domeniul digital, pe bandă largă sau pe Internet şi altele, implică nişte costuri mari de dezvoltare. Idealul în cazul acestui tip de investiţii îl reprezintă răspândirea pe scală largă şi dezvoltarea concertată. În acest caz, companiile audiovizuale private şi publice pot să ofere conţinutul pe o platformă comună, iar concurenţa ar trebui să intervină tocmai în privinţa conţinutului, spre maximizarea beneficiului consumatorilor.
Cu toate acestea, vă rog să nu ne înţelegeţi greşit. Suntem 100% pentru relaţii de concurenţă echilibrate între companiile publice şi cele private din domeniul audiovizual. Ar trebui ca ambele tipuri de companii să aibă spaţiul necesar pentru a oferi conţinuturi de calitate. Este evident, în acest sens, că răspunderea pentru fondurile publice cheltuite şi utilizate este obligatorie în cazul companiilor audiovizuale publice, deşi suntem convinşi că există metode mai bune. În acest sens, dorim să ne referim la exemplul britanic al BBC, în cazul căruia s-au propus alianţe între diverşi parteneri, pentru dezvoltare, producţie şi distribuţie. În opinia mea, acesta este un bun exemplu şi aş dori să invit Comisia să mediteze asupra acestui lucru împreună cu noi.
în numele Grupului PSE. - (EL) Domnule preşedinte, doamnă comisar, revizuirea orientărilor fundamentale pentru ajutoarele publice destinate companiilor audiovizuale publice, iniţiată de Preşedinţia franceză, constituie un subiect de dezbateri interne în numeroase state membre, precum şi în privinţa poziţiei mass media, la nivel european şi internaţional.
Totuşi, în acelaşi timp, revizuirea pachetului de telecomunicaţii, care, practic, restructurează modul şi criteriile de alocare a spectrului radio la nivel european, a demonstrat că normele de reglementare a finanţării serviciilor audiovizuale sunt, în momentul de faţă, de o importanţă fundamentală pentru reglementarea sau nereglementarea viitoare a serviciilor legate de societatea informaţională, inovaţie şi serviciile de interes public şi economic. Aceasta este problema politică pe care trebuie să o soluţionăm.
Este clar: dezbaterea privind ajutorul public este centrată în principal pe aşa-numitele companii audiovizuale publice, definite ca atare de către fiecare stat membru, în condiţiile resurselor minime pe care le au la dispoziţie şi ţinând cont mai ales de rolul de servicii publice care le este atribuit. Rolul important al companiilor audiovizuale este menţionat în Convenţia UNESCO, în Protocolul de la Amsterdam şi în Comunicarea Comisiei din 2001. Cu alte cuvinte, există deja o platformă în cadrul căreia rolul mass mediei publice este clar definit.
Cu toate acestea, a fost deschis dosarul dezbaterii ajutoarelor publice şi trebuie să luăm în considerare câteva circumstanţe noi, după cum aţi precizat, precum şi o serie de acţiuni întreprinse intenţionat sau neintenţionat, datorită confuziilor prezente adesea între agenţiile publice şi cele private.
Aş dori să menţionez câteva lucruri: în primul rând, problema definirii mandatului de serviciu de utilitate publică nu trebuie confundată cu problema mecanismului financiar selectat în vederea asigurării acestor servicii. Televiziunile publice se pot angaja în activităţi comerciale - cum ar fi vânzarea de spaţiu de publicitate - pentru generarea de venituri, iar acest lucru este condamnat de anumite guverne, cum ar fi guvernul francez, şi este refuzat în baza legislaţiilor naţionale.
Pe de altă parte, şi companiile audiovizuale comerciale care trebuie să ofere servicii de utilitate publică au un rol important. Coexistenţa furnizorilor privaţi şi publici de servicii este o componentă de bază a pieţei europene.
Aş dori să închei cu o altă menţiune: procedurile ex-ante propuse de Comisie în vederea examinării ajutoarelor publice ar trebui să ne îngrijoreze, nu din cauza suspendării sau încălcării principiului subsidiarităţii, ci pentru a analiza compatibilitatea acestora cu termenii ajutorului public.
În final, aş dori să punctez că problema ajutorului public pentru staţiile radio şi mass media trebuie examinată în cadrul relaţiilor internaţionale, deoarece organizaţiile comunitare trebuie să concureze cu coloşi internaţionali, iar legislaţia strictă va dăuna succeselor europene şi acquis-ului comunitar.
în numele Grupului ALDE. - (ES) Domnule preşedinte, voi încerca să fiu concis şi, bineînţeles, trebuie să încep prin a transmite urările noaste cele mai călduroase doamnei comisar Kroes, sperând că se îşi va reveni cât mai repede după incidentul suferit. Aici, cel puţin, intrarea în clădire a fost presărată cu multă sare, dar observ că în alte părţi, aceasta nu a fost suficientă.
Prezenta dezbatere este de extremă importanţă şi, până la urmă, din acest motiv, obiectivul fundamental este să se solicite Comisiei implicarea Parlamentului. Acesta este motivul dezbaterii noastre: nu să se încheie ci, mai degrabă să asigure, înainte de transformarea comunicării Comisiei într-una formală, că vom avea cu adevărat o dezbatere aici şi că vom fi implicaţi cu toţii.
De ce? Deoarece este în cauză nu doar modelul nostru de televiziune; riscul este mult mai mare deoarece instituţiile audiovizuale, o ştim cu toţii şi am conştientizat-o în cadrul dezbaterii directivei privind serviciile media audiovizuale, nu mai sunt cum erau; de fapt, acestea procesează conţinutul pe care îl furnizează prin intermediul unei platforme lineare sau non-lineare, totul interacţionând perfect în ambele domenii. Aşadar, nu mai este nimerit să discutăm despre companiile audiovizuale de utilitate publică la fel cum am fi făcut-o în anii '70-'80.
Pe de altă parte, este clar că această dezbatere este necesară, în condiţiile în care nu tot ce este denumit în prezent serviciu de utilitate publică este efectiv serviciu de utilitate publică şi în care nu este întotdeauna logică utilizarea banilor publici pentru activităţile pe care unele companii de televiziune le susţin din bani publici. Totuşi, în acelaşi timp - cred că acesta este motivul nostru principal de îngrijorare şi, aşa cum am înţeles, şi al unor colegi, membri ai Comisiei - televiziunile publice sunt absolut vitale pentru protejarea diversităţii noastre culturale şi lingvistice şi fundamentale pentru unificarea societăţilor noastre, deoarece, în teorie, caută ceva mai mult decât simplul profit.
Prin urmare, balanţa financiară trebuie protejată. Trebuie să găsim modele noi de finanţare; trebuie să fim creativi şi să deschidem această dezbatere, fără a risca ceva atât de important pentru societăţile noastre: companiile de televiziune publice existente.
în numele Grupului Verts/ALE. - (DE) Domnule preşedinte, doamnă comisar, doamnelor şi domnilor, Comisia Barroso a anunţat că abolirea reglementării excesive europene este unul din obiectivele sale politice cele mai importante. Avem impresia că, prin propunerile de acum, încurajaţi, de fapt, reglementarea excesivă. Audierea organizată de Grupul Partidului Popular European (Creştin-Democrat) şi al Democraţilor Europeni săptămâna trecută a evidenţiat faptul că există îndoieli serioase privind interferenţa dumneavoastră în competenţele Statelor Membre. Ceea ce avem acum în faţa noastră pare reglementare excesivă şi nu este ceva ce putem aproba.
Este corectă afirmaţia că trebuie să găsim un echilibru între posibilităţile de dezvoltare a serviciilor audiovizuale publice şi private. Dar aceasta presupune - în special în era digitală - ca instituţiile audiovizuale publice, care înseamnă calitate, diversitate culturală, coeziune culturală şi socială, să beneficieze de oportunităţi de dezvoltare în era digitală. Solicităm aceasta ca parte a Strategiei de la Lisabona. Dacă instituţiilor audiovizuale publice li se refuză această oportunitate, se vor transforma în monştri. În acest caz, nu se vor putea dezvolta bine.
Când ne gândim la criza economică şi financiară ajungem cu toţii la concluzia că este necesară reglementarea pieţelor. Reglementările de natură socială şi ecologică nu înseamnă luare de poziţie împotriva pieţelor libere, ci în favoarea pieţelor echitabile, adică a pieţelor reglementate. Acelaşi lucru se aplică şi relaţiei în cadrul căreia sectoarele public şi privat se vor putea dezvolta în viitor, dacă dorim succesul în lumea digitală.
în numele Grupului GUE/NGL - (NL) Doamnă preşedintă, timp de 80 de ani, sarcina de a informa publicul a companiilor audiovizuale publice a fost interpretată în cel mai larg sens posibil. Acest serviciu poate supravieţui prin finanţare publică sub forma unei taxe radio şi TV colectate separat, ce poate fi suplimentată prin taxe de membru plătite organizaţiilor audiovizuale, cum se întâmplă, de mult timp, în cazul Olandei.
Pe lângă aceasta, în ultimele decenii, instituţiile audiovizuale publice au fost încurajate să se autofinanţeze. Autofinanţarea nu se realizează doar pe baza publicităţii, ci şi prin publicarea unei mari părţi a materialului informaţional colectat de către instituţie sub formă de material audio şi video. Se estimează că, drept rezultat, spectatorii şi ascultătorii se vor simţi implicaţi mai îndeaproape, se vor atinge noi grupuri-ţintă, iar costurile guvernamentale vor fi mai mici. Această activitate, care s-a dezvoltat de-a lungul anilor, nu reprezintă nici o problemă atâta timp cât canalele comerciale nu se simt afectate în mod negativ.
Din perspectiva canalelor comerciale, instituţiile audiovizuale publice mult mai vechi pot fi considerate concurenţi cu un avantaj serios, reprezentat de fondurile colectate din banii contribuabililor. Acum problema este dacă dreptul companiilor audiovizuale publice la existenţă nu mai trebuie să derive, în primul rând, din utilitatea acestora faţă de societate, ci dintr-o posibilă concurenţă denaturată faţă de canalele comerciale. În condiţiile în care interesele publice şi cele private nu mai sunt în contradicţie, Comisia Europeană se află în faţa unor solicitări contradictorii.
Viitorul instituţiilor audiovizuale publice va fi pus sub semnul întrebării dacă spaţiul acestora de manevră va fi limitat în favoarea profitului companiilor comerciale. Situaţia va fi chiar mai dificilă, în cazul în care aceasta se va întâmpla fără implicarea Parlamentului, ignorând obiecţiunile a 19 din cele 27 State Membre.
În ultimii ani, am solicitat de mai multe ori Comisiei să abandoneze acest plan fatal. În condiţiile actualului motiv de îngrijorare răspândit, aceasta mi se pare unica soluţie posibilă. În plus, problema este de competenţa statelor membre şi nu a Uniunii Europene. Subscriu problemelor exprimate şi poziţiei adoptată de către dl Visser şi alţi vorbitori.
Domnule preşedinte, doamnă comisar, după cum au subliniat colegii mei care au semnat întrebarea orală şi după cum au afirmat, în cel mai detaliat mod, distinşii vorbitori în şedinţa publică de săptămâna trecută din Bruxelles, televiziunea publică trebuie privită ca un mediu de furnizare de servicii cetăţenilor noştri, fapt care coincide, în mare măsură, cu obligaţia de a o asigura.
Dialogul public, autoritatea de supraveghere independentă şi diversitatea programelor, în conformitate cu istoria şi cultura fiecăruia din statele membre, trebuie să fi protejate având în vedere dezvoltarea de noi tehnologii şi apariţia zilnică a unui număr mare de companii.
În cadrul unei concurenţe sănătoase, Comisia trebuie să promoveze noi metode de protejare a interesului public şi a televiziunii publice.
În principal, trebuie clarificată definiţia misiunii de utilitate publică a instituţiilor audiovizuale; avem nevoie de o mai bună evaluare a ajutorului public, dar, în ceea ce priveşte legea transparenţei, nu trebuie să impunem poveri administrative şi financiare inutile statelor membre şi companiilor audiovizuale publice în cadrul evaluării preliminare efectuate de Comisie.
Este necesară adoptarea unor mecanisme de control mai eficiente în noul mediu al mass media. În plus, întrucât emisiunile publice joacă un rol decisiv pentru diversitatea culturală şi lingvistică, toate aceste mijloace media, precum şi companiile publice şi televiziunile publice, sunt obligate să ofere programe de calitate şi, în acelaşi timp, în cadrul concurenţial reprezentat de alte organisme similare, trebuie să fie capabile să răspundă pozitiv la provocările actuale prin transmiterea de evenimente de interes global, cum ar fi Jocurile Olimpice, Cupa Mondială şi altele. Din nefericire, în prezent, acest lucru tinde să fie stopat, pur şi simplu datorită faptului că, din cauza forţei financiare mai mari a companiilor private, televiziunile publice nu şi le permit. Prin urmare, cetăţenii nu vor mai putea să vizioneze aceste evenimente în paralel cu celelalte programe.
Pentru a concluziona, aş dori să evidenţiez faptul că disponibilităţile actuale de pe piaţă şi interesele media comerciale în definirea competenţelor şi activităţii companiilor audiovizuale publice nu reprezintă interesul general, cu câteva excepţii, bineînţeles, iar Comisia trebuie să ia în considerare acest lucru cu deosebită seriozitate.
- (ES) Domnule preşedinte, doamnă comisar, vă rog să îmi permiteţi să-i urez şi eu doamnei Kroes însănătoşire grabnică.
Aş dori să fac câteva comentarii generale referitoare la revizuirea comunicării privind radiodifuziunea. În primul rând, aş dori să menţionez că sunt de părere că revizuirea iniţiată de Comisie este un lucru pozitiv, întrucât va permite adaptarea conţinutului comunicării din 2001 la modificările apărute atât în domeniul tehnologiei cât şi în legislaţia comunitară.
În plus, aceasta menţine esenţialul comunicării din 2001, şi anume recunoaşterea rolului esenţial al serviciilor audiovizuale de utilitate publică în garantarea calităţii democraţiei şi pluralismului. Mă refer, esenţialmente, la principiile pe baza cărora statele membre trebuie să-şi definească şi să-şi delimiteze oferta şi conţinutul licenţelor de utilitate publică pentru organele publice corespunzătoare, având totodată dreptul să-şi selecteze propriul model de finanţare, evitând în acest fel denaturarea liberei concurenţe.
În plus, licenţele trebuie atribuite unei anume companii sau grup prin intermediul unei rezoluţii formale, sub o supraveghere externă, independentă a procedurii de acordare a licenţelor. În acest sens, aş dori să subliniez rolul esenţial al autorităţilor de reglementare în sectorul audiovizual.
În privinţa celor mai semnificative adăugiri la propunere, sunt întru totul de acord cu controalele ex ante pentru noile servicii oferite de instituţiile audiovizuale publice, dar numai sub condiţia ca aceste controale să fie adaptate modelului instituţional al fiecărui stat şi ca ele să fie adoptate treptat.
În sfârşit, consider că este necesară o evaluare atentă a posibilităţii ca anumite servicii aflate sub umbrela prevederilor referitoare la serviciile audiovizuale publice să fie obiectul remunerării sau acordării importanţei deosebite din partea cetăţenilor ce le utilizează, luând în considerare atât natura gratuită şi universală a serviciilor audiovizuale publice tradiţionale, cât şi riscul de excludere, în cazul în care această metodă de finanţare este acceptată. Sper în luarea în considerare a acestor comentarii de către Comisie.
Domnule preşedinte, este clar că problema importantă dezbătută aici este tensiunea dintre interesul public şi rolul său în societate şi impactul acestuia asupra concurenţei echitabile şi asupra funcţionării pieţei interne. Graniţele dintre serviciile audiovizuale publice şi private, dar şi alte mijloace de comunicare sunt din ce în ce mai neclare, mai ales când este vorba despre mijloace noi precum internetul, iPod-urile, SMS-urile etc.
După cum au menţionat câţiva dintre antevorbitori, serviciile publice de radiodifuziune sunt adesea actorii principali ai inovării în servicii, însă este clar că impactul, în acest caz, depăşeşte graniţele şi este aplicabil pentru toate sectoarele media. Astfel, este importantă menţinerea consecvenţei între comunicarea prin radiodifuziune şi cadrul general al serviciilor de interes economic general. Aceasta este o problemă importantă tratată în cadrul Comisiei pentru afaceri economice şi monetare a Parlamentului. În special, membrii Grupului PSE din cadrul acestei comisii au subliniat importanţa îmbunătăţirii securităţii juridice pentru serviciile de interes economic general şi am dori ca directiva-cadru şi legislaţia sectorială referitoare la acest subiect să fie decise la nivel politic.
Consultările asupra proiectului de comunicare ce ne-a fost prezentată de către Comisie pot fi comentate până la 15 ianuarie şi trebuie să lansăm un semnal clar în ceea ce priveşte importanţa ca instrument a acestui cadru mai orizontal general pentru plasarea discuţiilor de acest fel, privind serviciile publice de radiodifuziune, într-un context mai larg.
Este important de ştiut cine decide regulile şi care este echilibrul în cadrul acestor reguli între interesele pieţei şi interesul public. Am impresia că testul de piaţă menţionat în comunicare ar trebui să ofere prioritate consideraţiilor de piaţă şi comerciale şi nu celor legate de interesul public. Aceasta a fost intenţia noastră în privinţa noilor reguli orizontale privind serviciile de interes economic general.
Sunt puţin surprins de faptul că Grupul PPE-DE se concentrează acum atât de mult pe aceste probleme specifice, în condiţiile în care au fost mai degrabă ezitanţi în a sprijini apelul nostru pentru cadrul mai general. Acesta este un exemplu clar, inclusiv în cazul serviciilor de radiodifuziune, că, dacă nu există un cadru clar, mai larg, care să pună mai mult accent pe aspectele de interes public şi care să ofere întâietate acestora, interesul pieţei va predomina întotdeauna în acest tip de discuţii.
Aş dori să folosesc această oportunitate pentru a reînnoi apelul nostru pentru acest cadru al serviciilor de interes economic general care, pe orizontală, ar trebui să reinstaureze echilibrul între aceste interese, în favoarea interesului public.
- (NL) Domnule preşedinte, serviciile publice de radiodifuziune înseamnă pluralism, diversitate, diversitate culturală în Europa, centrul democraţiei - acestea nu sunt invenţii de-ale mele, Comisia poate confirma - iar furnizorii de astfel de servicii sunt de importanţă naţională. Există, în momentul de faţă, planuri de introducere a unor teste de piaţă preliminare, în special pentru noile activităţi media. Nu cred că este o idee bună, deoarece Bruxelles-ul nu ar trebui să dicteze organizarea serviciilor publice ale Statelor Membre. Cred că modul de deservire a interesului public ar trebui să fie evaluat la nivel naţional, iar testele de piaţă obligatorii nu sunt necesare în acest scop.
Aş dori să spun câteva cuvinte despre birocraţie. Deşi mă pronunţ în favoarea verificării detaliate, ar trebui să ne asigurăm că aceasta nu conduce la reglementări şi costuri suplimentare în diferitele state membre.
Mai mult, în privinţa furnizării, cred că nu este cazul să facem distincţia între serviciile mai vechi şi cele noi deoarece, în practică, limita dintre ele este neclară. Acesta nu este un caz de fie/fie; adesea, programele de televiziune merg mână în mână cu noile servicii şi invers. Deci, la fel ca în Europa, acestea sunt inseparabile. Nu este vorba doar de piaţă, ci şi de importanţa publică a serviciilor noastre publice de radiodifuziune, universal recunoscută şi, nu în ultimul rând, recunoscută şi de către Comisie. Aş dori să aflu de la Comisie dacă acest fapt va fi inclus în versiunea adaptată a comunicării şi dacă responsabilităţile vor fi atribuite corespunzător, şi anume statelor membre, chiar dacă acestea vor fi însoţite de reglementările pentru serviciile de interes general ce vor fi elaborate în urma consultării Parlamentului European şi Consiliului.
- (DE) Domnule preşedinte, serviciile publice de radiodifuziune reprezintă mai mult decât un factor economic. Am participat la audierea Grupului Partidului Popular European (Creştin-Democrat) şi al Democraţilor Europeni ce a avut loc la Bruxelles săptămâna trecută. S-a remarcat importanţa informaţiei şi a diversităţii culturale şi educaţionale europene. Dacă 22 state membre sunt împotriva revizuirii sau intensificării datorită condiţiilor cadru şi pieţelor diferite, atunci este o greşeală să ne dorim o administrare extensivă, însoţită de o procedură de testare îndelungată cum ar fi testul preliminar obligatoriu sau, pe de altă parte, interferenţa europeană cu un concept birocratic dificil.
Deja există organisme de control pentru serviciile publice de radiodifuziune: consiliile audiovizualului. Noi monitorizăm adaptarea la schimbările din domeniul tehnologic. Monitorizăm şi măsurile de luat în vederea asigurării unei concurenţe echitabile. Eu sunt membru al unui astfel de organism, în calitate de reprezentant al Uniunii Federaliştilor Europeni în cadrul Hessian Broadcasting [Hessischer Rundfunk]. Independenţa noastră este garantată prin lege. Însă, la rândul nostru, suntem controlaţi în totalitate şi în mod justificat de către public. Aşa funcţionează o politică media eficientă.
- (CS) Domnule preşedinte, statul este de acord cu colegii mei deputaţi în Parlamentului European asupra faptului că sprijinul public acordat serviciilor de radiodifuziune de interes public necesită clarificarea legislaţiei. Solicităm acest lucru Parlamentului European de mult timp. Totuşi, doresc să vă atrag atenţia asupra altor probleme urgente pe care Comisia trebuie să le rezolve cât mai curând posibil. Dintre aceste numeroase probleme voi menţiona trei. În primul rând, este necesară introducerea generalizată a antenelor de televiziune comune care să includă transmisiile digitale, în special în blocurile de locuinţe deţinute de cooperativele de locuinţe, în conformitate cu excepţiile prevăzute la articolul 5 din orientările privind informarea, întrucât aceasta reprezintă o problemă a milioane de cetăţeni ai noilor state membre, inclusiv Cehia. Al doilea aspect este sprijinul pentru o mai largă colaborare între consiliile naţionale ale audiovizualului şi instituţiile comunitare, în vederea unei mai bune aplicări a dispoziţiilor privind serviciile publice. Un al treilea aspect este îmbunătăţirea coordonării între autorităţile naţionale de monitorizare a transmisiilor TV în privinţa amenzilor pentru emisiunile cu conţinut necorespunzător ce ameninţă dezvoltarea morală a copiilor şi tinerilor.
membră a Comisiei. -Domnule preşedinte, vă mulţumesc pentru discuţia foarte fructuoasă, pe care o voi transmite, cu certitudine, colegei mele, dna Kroes.
Permiteţi-mi să fac o serie de comentarii în privinţa remarcilor făcute. Protocolul de la Amsterdam punctează nevoia echilibrării finanţării prin ajutor public cu efectele acesteia asupra concurenţei. Dorim ca statele membre să preia această sarcină deoarece, în caz contrar, rezolvarea va trebui să aibă loc la Bruxelles, pe baza plângerilor depuse.
Scopul nostru este să oferim statelor membre mai multe posibilităţi de a dezvolta servicii de radiodifuziune de interes public, atât timp cât se respectă dispoziţiile privind concurenţa din tratat. Serviciile de radiodifuziune de utilitate publică trebuie să continue să inoveze, să educe şi, bineînţeles, să ofere divertisment. Comisia este de acord cu aceste obiective.
Decizia privind finanţarea serviciilor audiovizuale de utilitate publică aparţine statelor membre. Acest lucru este menţionat clar în Protocolul de la Amsterdam. Serviciile publice de radiodifuziune vor avea libertatea de a experimenta noi proiecte. Propunerea de comunicare este clară în privinţa faptului că proiectele pilot sunt excluse de la testare. Am recunoscut întotdeauna posibilitatea de a finanţa misiunile de utilitate publică, ce includ o largă şi echilibrată varietate de programe oferite de companiile de radiodifuziune de utilitate publică. Acest lucru nu se va modifica în viitor.
De asemenea, Comisia doreşte să garanteze un amestec de public şi privat. Comisia doreşte ca serviciile publice de radiodifuziune să beneficieze de noile tehnologii pentru a deservi nevoile sociale, democratice şi culturale ale societăţii.
Testul Amsterdam permite statelor membre să asigure finanţare pentru noile servicii media ale companiilor publice de radiodifuziune. Ea protejează capacitatea acestora de a ţine pasul cu dezvoltarea rapidă a mediului mediatic. În acelaşi timp, este tot de interes public menţinerea stimulentelor pentru companiile private. Inovaţia, venită atât din partea serviciilor publice de radiodifuziune, cât şi din partea celor private, este importantă în atingerea obiectivelor trasate la Lisabona şi se subînţelege faptul că instituţiile publice de radiodifuziune sunt libere să lanseze în viitor orice tip de serviciu nou pe o bază comercială, fără a necesita vreo evaluare preliminară.
Doresc să vă asigur că procedura consultativă este luată foarte mult în serios. Vom revizui textul pentru a lua în considerare problemele legitime enumerate. Voi solicita serviciilor noastre să ia în considerare propunerile Parlamentului şi ale Statelor Membre la revizuirea proiectului.
Următorul subiect este raportul domnului Belder, în numele Comisiei pentru comerţ internaţional, privind relaţiile comerciale şi economice cu Balcanii de Vest.
raportor. -(NL) Domnule preşedinte, doresc să vă prezint raportul privind relaţiile comerciale şi economice cu Balcanii de Vest.
Faptul că am început acest raport prin reiterarea perspectivei comunitare a acestor ţări nu este nemotivat. Uniunea nu poate să continue să repete cu credinţă promisiunile făcute în trecut, cum ar fi cele făcute statelor din Balcanii de Vest cu ocazia Consiliului European de la Salonic din 2003, şi anume că aceste state vor adera la Uniunea Europeană. Nu, ţărilor din Balcanii de Vest le-ar fi mai utile acţiuni tangibile şi proceduri de aderare adaptate specificului ţării decât o retorică bine intenţionată.
Probabil vă întrebaţi de ce consider perspectivele de aderare ale acestor ţări atât de importante. În primul rând, sunt convins pe deplin că Uniunea are o datorie de onoare de plătit. Acest lucru îmi aminteşte de o dezbatere privind Srebrenica, ce sper că va avea loc aici miercuri seară, săptămâna aceasta. În plus, regiunea menţionată este de importanţă strategică pentru Europa. Propunerile specifice incluse în raportul meu sunt următoarele: Argumentez în favoarea consolidării suplimentare a Acordului de Liber Schimb Central European (CEFTA). Acesta este un instrument important de îmbunătăţire a integrării regionale a zonei, fiind totodată un instrument important de pregătire, în cazul în care respectivele ţări doresc integrarea pe piaţa europeană şi aderarea în trei etape la Uniune. Uniunea Europeană ar trebui să mobilizeze fonduri pentru preaderare prin acordarea de ajutoare pe un front larg, în vederea promovării procesului de reformă în toate aceste ţări. De asemenea, statele membre pot să joace un rol important prin asigurarea de formare specifică pentru funcţionarii publici locali. Acest lucru va oferi respectivelor ţări o capacitate oficială de a-şi formula proiectele ambiţioase, eligibile pentru finanţare UE.
Domnule preşedinte, când am început să lucrez la acest raport, primul lucru pe care l-am făcut a fost să vizitez Departamentul Afaceri economice al ţării mele, în Haga, şi am fost fericit să aflu că guvernul olandez a ales o abordare interguvernamentală. În raport am descris acest exemplu ca fiind bun de urmat nu pentru că este unul olandez, ci pentru că este adaptat statelor din Balcanii de Vest şi pentru că răspunde nevoilor acestora de a sprijini activ şi corespunzător propriile procese de aderare.
Aş dori să menţionez un punct specific din raport, şi anume cooperarea cu ţările din Balcanii de Vest în domeniul energiei, care este, în opinia mea, un subiect de mare actualitate. Datorită amplasării sale strategice, această regiune poate juca un rol important în tranzitul ţiţeiului şi gazelor naturale. Uniunea ar trebui să se străduiască să adopte o politică externă în domeniul energiei. Eu sunt membru şi în Comisia pentru afaceri externe. În urmă cu câţiva ani, am adoptat un raport solid în vederea adoptării unei politici europene externe în domeniul energiei. Dacă observaţi situaţia curentă, ea vine să întărească acest apel din partea Parlamentului European către Comisie şi Consiliu. Cu siguranţă, Bruxelles-ul nu trebuie să-şi abandoneze statele membre în frig, în sens literal sau figurat.
Aş dori să închei prin a spune că, în calitate de fost jurnalist, am călătorit deseori în Balcani. De aceea, empatia mea la adresa acestei regiuni şi implicarea mea sunt mari. În scopul elaborării raportului, am utilizat bugetul pentru călătorii de studiu; împreună cu Comisia pentru comerţ internaţional şi membrul său Roberto Bendini în special, împreună cu membrul echipei mele Dick Jan Diepenbroek am întreprins călătorii valoroase în Serbia şi Kosovo şi sper ca săptămâna următoare să plec în Albania. Pe scurt, pot încheia acest raport în această seară, însă munca nu este deloc finalizată, nici pentru mine, nici pentru instituţiile europene. Dacă dorim într-adevăr să apropiem de Bruxelles această regiune şi să demonstrăm acest lucru prin nivelul implicării noastre şi prin sprijinul activ acordat, suntem îndreptăţiţi să solicităm ca procesul de reformă, aderarea, să fie întâmpinate cu seriozitate, lucru care trebuie să fie, de asemenea, evident. A fost o reală plăcere pentru mine să elaborez acest raport şi sper că va fi urmat de rapoarte individuale pentru fiecare din ţările din Balcanii de Vest.
membră a Comisiei. -Domnule preşedinte, permiteţi-mi să îl felicit pe domnul Belder pentru acest excelent raport. Raportul dumneavoastră apare într-un moment în care ţările din vestul Balcanilor sunt din ce în ce mai aproape de UE şi oferă o perspectivă cuprinzătoare asupra problemelor actuale din cadrul relaţiilor economice şi comerciale dintre UE şi ţările din Balcanii de Vest. Permiteţi-mi să mă concentrez asupra câtorva puncte importante din raportul dumneavoastră.
Balcanii de Vest, ca regiune, reprezintă un partener cheie şi, totodată, valoros pentru UE. Ultima Comunicare a Comisiei privind Balcanii de Vest din martie 2008 reiterează angajamentul puternic al UE faţă de perspectiva comunitară a regiunii şi confirmă, printre altele, importanţa Acordului de Liber Schimb Central European pentru dezvoltarea economică a regiunii. Comisia este de acord cu raportorul în privinţa faptului că statutul de membru UE poate acţiona ca un catalizator pentru o dezvoltare economică durabilă şi, de asemenea, pentru asigurarea păcii şi stabilităţii în regiune. Comisia este, de asemenea, de acord că îndeplinirea individuală a criteriilor de la Copenhaga este de maximă importanţă pentru evaluarea nivelului de pregătire al ţărilor din regiune pentru aderarea la UE. UE este principalul partener comercial pentru ţările din Balcanii de Vest. Aprofundarea relaţiilor economice dintre UE şi regiunea în cauză este, prin urmare, vitală pentru accentuarea creşterii economice a regiunii.
După cum s-a punctat în mod corect în raportul dumneavoastră, liberalizarea şi integrarea comerţului reprezintă o piatră de temelie pentru procesul de stabilizare şi asociere, iar UE a urmărit acest obiectiv în ţările din Balcanii de Vest pe trei niveluri.
În primul rând, la nivel bilateral, UE a acordat clauze preferenţiale unilaterale ţărilor din Balcanii de Vest încă din 2000, în vederea facilitării accesului exporturilor acestora pe pieţele UE. Comisia a negociat acorduri de liber schimb ca parte a acordurilor de stabilizare şi asociere, pentru a crea condiţiile pentru reforme politice şi economice şi pentru a pune bazele integrării ţărilor din Balcanii de Vest în UE, de exemplu prin alinierea la acquis-ul comunitar.
În al doilea rând, la nivel regional, Comisia Europeană a jucat rolul de mediator al negocierilor Acordului Liber Schimb Central European (CEFTA) şi a decis să ofere sprijin financiar şi asistenţă tehnică secretariatului CEFTA şi părţilor implicate în vederea implementării acordului. În acelaşi timp, Comisia Europeană consideră extrem de importantă componenta regională a CEFTA şi recunoaşte faptul că acordul este unul fundamental pentru aprofundarea integrării economice regionale şi pentru pregătirea terenului în vederea participării cu drepturi depline a ţărilor din Balcanii de Vest pe piaţa unică UE. Mai mult, CEFTA a creat toate structurile necesare pentru discutarea problemelor comerciale, la nivel regional şi la nivel bilateral. Acest lucru este esenţial pentru facilitarea şi aprofundarea cooperării regionale şi pentru relaţiile de bună vecinătate. Comisia Europeană va continua să monitorizeze implementarea CEFTA şi să prezinte rapoarte privind progresul în procesul de aderare şi preaderare.
În al treilea rând, la nivel multilateral, Comisia a sprijinit aderarea ţărilor din regiune la Organizaţia Mondială a Comerţului, acesta fiind un pas fundamental pentru participarea eficientă în cadrul economiei globalizate. UE a mobilizat toate instrumentele politice disponibile pentru a sprijini ţările din Balcanii de Vest în eforturile acestora de reformă şi cooperare regională. Instrumentul reprezentat de către asistenţa pentru preaderare este important pentru rezolvarea nevoilor regionale de dezvoltare pe termen lung. Finanţarea totală din cadrul de finanţare actual este de 11.5 miliarde de EUR pentru perioada 2007-2013. Nu în ultimul rând, Comisia Europeană a iniţiat dialoguri cu toate ţările din regiune vizate, în vederea stabilirii programului de renunţare la regimul de vize.
În lumina celor spuse până acum, permiteţi-mi să vă asigur că, în acest caz, Comisia ia toate măsurile necesare pentru îmbunătăţirea relaţiilor comerciale şi pentru aducerea economiei din Balcanii de Vest cât mai aproape de UE. În concluzie, doresc să felicit din nou raportorul pentru raportul bine elaborat şi mă bucur să afirm că abordarea generală este împărtăşită şi de către Comisie.
în scris. - Îmi exprim susţinerea şi aprecierea pentru raportul prezentat de dl Belder, deoarece recomandă măsuri economice concrete vizând perspectiva europeană a popoarelor din Balcanii de vest. Doresc să vă supun atenţiei trei idei:
1. Trebuie să recunoaştem cu realism că Serbia reprezintă un actor-cheie pentru succesul Procesului de Stabilizare şi Asociere, iar UE trebuie să facă eforturi în continuare pentru a câştiga încrederea şi prietenia durabilă a poporului sârb.
2. Pe viitor să nu se mai admită tendinţe separatiste etnice şi proclamări unilaterale ale independenţei unor teritorii, precum Kosovo, Oseţia de Sud, Abkhazia, Transnistria, Nordul Ciprului etc. Principiul integrităţii teritoriale a statelor este sacru si trebuie respectat pe viitor.
3. În acelasi timp, trebuie să susţinem cu tărie respectarea la standarde europene a drepturilor persoanelor aparţinând minorităţilor nationale din statele Balcanilor de vest, inclusiv drepturile comunităţilor vorbitoare de limba română din Valea Timocului, Vojvodina, Istria şi Fosta Republică Yugoslavă a Macedoniei. Aceste drepturi trebuie respectate, excluzând orice tendinţe de autonomie teritorială pe criterii etnice si de pretenţii la drepturi colective etnice, tendinţe care şi-au dovedit deja potenţialul conflictual si generator de războaie sângeroase.
Următorul subiect este raportul doamnei McGuinness, în numele Comisiei pentru agricultură şi dezvoltare rurală privind politica agricolă comună şi siguranţa alimentară mondială.
raportoare. -Domnule preşedinte, în momentul când am început acest raport, siguranţa alimentară mondială ocupa un loc important pe agenda politică şi, într-o oarecare măsură, a devenit mai puţin importantă. Este, însă, o problemă importantă, în condiţiile în care există, la nivel mondial, peste un miliard de persoane care suferă de foame sau malnutriţie. În fiecare zi, treizeci de mii de copii mor de foame sau din cauza bolilor datorate sărăciei. Aceste statistici sunt îngrozitoare şi transformă problema producţiei de hrană suficientă şi a accesului la hrană într-o problemă-cheie.
Aş dori să mulţumesc Comisiei pentru ajutorul acordat la elaborarea acestui raport şi, de asemenea, mai multor comisii parlamentare, în special Comisiei pentru dezvoltare, care s-au implicat, evident, în crearea acestui raport.
Este imposibil ca în patru minute să exprimăm coerent conţinutul raportului, dar permiteţi-mi să evidenţiez o parte din aspectele pe care le consider importante. În primul rând, faptul că am reunit în acelaşi titlu politica agricolă şi securitatea alimentară mondială sugerează faptul că vechea practică a denigrării politicii agricole comune şi a învinovăţirii acesteia pentru toate problemele din ţările în curs de dezvoltare nu mai este de actualitate, precum şi faptul că siguranţa alimentară a cetăţenilor Europei a fost asigurată de politica agricolă comună şi că aceasta, ca model, poate să ofere lecţii în privinţa paşilor de urmat în domeniul producţiei alimentare de către ţările în curs de dezvoltare.
Este foarte clar că am permis, în ultimul deceniu, ca dezvoltarea agricolă să reprezinte o prioritate mai redusă pe agenda politică şi de dezvoltare. A existat o perioadă în care o mare parte din fondurile noastre de sprijin pentru dezvoltare au fost destinate stimulării agriculturii şi proiectelor din domeniul producţiei alimentare. Astăzi nu se mai pune această problemă, deşi consider că, deoarece preţurile alimentelor sunt în creştere, începem să ne concentrăm din nou asupra agriculturii, atât în UE, cât şi la nivel global.
Aceasta înseamnă să permitem ţărilor care au resursele necesare pentru producţia alimentară să acţioneze în acest sens, să sprijinim atât ţările însele, cât şi micii fermieri să producă alimente la nivel local pentru nevoile proprii. Aceasta implică nu doar asigurarea ingredientelor de bază pentru producţia de alimente, cum ar fi seminţele şi îngrăşămintele, ci şi a cunoştinţelor practice, serviciilor de consultanţă, asistenţei acordate familiilor de agricultori din ţările în curs de dezvoltare, pentru a le permite să producă alimentele necesare satisfacerii nevoilor proprii.
Aceasta se poate face. Avem ca exemplu Malawi şi alte ţări care au reuşit să treacă de la situaţii de foame extremă la producţia de alimente. În acest sens, este nevoie de iniţiative de tipul politicilor publice. De asemenea, este nevoie ca Uniunea Europeană, în condiţiile implicării sale masive în ţările în curs de dezvoltare, să impulsioneze aceste ţări să îşi analizeze agricultura şi să stimuleze producţia locală de alimente.
Problema ofertei şi cererii este foarte delicată, deoarece populaţia mondială este în creştere - va creşte cu 40% până în 2050 - astfel încât suntem nevoiţi să analizăm aceste probleme. Chestiunea concurenţei dintre producţia de alimente, de nutreţuri şi de combustibili, după cum ştim, este o problemă cheie. Presupun că, în acest context, suntem nevoiţi să analizăm aspectele reprezentate de cercetare şi dezvoltare.
Consider că nu am făcut încă destul în materie de cercetare şi dezvoltare. În Europa, am încercat să producem mai puţine alimente şi, din acest motiv, nu am considerat necesar să analizăm producţia agricolă din punctul de vedere al eficienţei şi nevoii de creştere a producţiei în viitor.
Unul din mesajele cheie pe care doresc să le transmit în timpul scurt avut la dispoziţie este că, la nivel mondial, agricultorii vor produce alimente atât timp cât vor putea să îşi asigure venit din acest lucru. Astfel, presiunea asupra factorilor politici de decizie este să o facă în mod corespunzător, să pună la dispoziţia acestora politicile capabile să asigure agricultorilor venituri stabile. În ce mod? Prin asigurarea stabilităţii preţurilor şi analizarea costurilor producţiei alimentare. Agricultorii vor da înapoi dacă nu vor mai avea stimulente financiare.
Doresc să lansez un avertisment. Cu un an în urmă vorbeam de preţurile mari ale mărfurilor. Astăzi, de exemplu, există un surplus de cereale stocat, pentru care nu există piaţă. Aceşti agricultori îşi vor reduce producţia în sezonul următor, lucru care ar putea să exacerbeze problema siguranţei alimentare globale pe termen lung.
În acest raport există multe informaţii. Îmi exprim speranţa în sprijinul colegilor şi consider că este de mare interes pentru multe persoane.
membră a Comisiei. -Domnule Preşedinte, Comisia salută raportul pregătit de doamna McGuiness şi dezbaterea intensă ce a avut loc în diversele comisii ale PE privind elementele conexe acestui subiect de mare actualitate, elemente care includ comerţul, bio-combustibilii, monitorizarea preţurilor, politica de investiţii, criza financiară, schimbările climatice şi utilizarea resurselor de apă în agricultură.
Comisia împărtăşeşte analiza extinsă a cauzelor crizei alimentelor care a atins o mare parte a ţărilor în curs de dezvoltare în prima jumătate a lui 2008. Comisia va continua să analizeze legătura dintre preţurile alimentelor şi preţurile energiei. Problema cauzalităţii este de o înaltă complexitate, întrucât implică interdependenţa unei serii de factori privind cererea şi oferta. Preţurile aferente energiei constituie doar unul dintre aceşti factor, însă un factor cu impact atât direct, cât şi indirect. Problema bio-combustibililor s-a discutat în detaliu cu ocazia diferitelor sesiuni ale PE. Există o diferenţă clară între politica UE şi cea a SUA în privinţa nivelului la care producţia de cereale este orientată spre bio-combustibili. Politica UE privind bio-combustibilii nu reduce disponibilitatea alimentelor, întrucât cantităţile de produse agricole utilizate sunt mici, la nivel global.
Chiar şi în condiţiile în care UE se apropie de obiectivul său de 10%, impactul asupra preţurilor alimentelor va fi limitat, în special din două motive: mai întâi, din ce în ce mai mulţi bio-combustibili vor proveni din produse agricole nealimentare sau vor fi produşi pe bază de reziduuri sau deşeuri. În al doilea rând, eficienţa tehnicilor de producţie de bio-combustibili se va îmbunătăţi şi se estimează că randamentele medii vor continua să crească.
O politică UE durabilă în privinţa bio-combustibililor este, în general, o politică favorabilă săracilor. Ea va oferi oportunităţi suplimentare celor două treimi din populaţia săracă a planetei care locuiesc în zone rurale şi depind de un sector agricol prosper. Cu toate acestea, nu toate grupurile vor beneficia în aceeaşi măsură. Comisia este hotărâtă să monitorizeze îndeaproape efectele asupra siguranţei alimentare şi asupra preţurilor alimentelor.
UE a luat deja măsuri în privinţa siguranţei alimentare la nivel global, prin adaptarea PAC la schimbările pieţei şi la situaţia globală. Verificarea stării de sănătate aprobată de curând va moderniza, simplifica şi eficientiza PAC şi va ridica restricţiile aplicate agricultorilor, ajutându-i astfel pe aceştia să răspundă mai bine semnalelor pieţei şi să facă faţă noilor provocări.
Acordul semnat privind verificarea stării de sănătate aboleşte rezervele de teren arabil, creşte cotele de lapte gradat, până la eliminarea acestora în 2015, şi converteşte intervenţia pe piaţă într-o reală plasă de siguranţă.
Noile provocări, de tipul schimbărilor climatice, gestionarea resurselor de apă, energia reutilizabilă şi biodiversitatea, care vor afecta ţările în curs de dezvoltare au fost luate şi ele în considerare.
PAC nu va rămâne statică după 2013, iar dezbaterea preliminară a fost deja iniţiată cu ocazia întâlnirii informale a miniştrilor agriculturii de la Annecy din luna septembrie. Viitoarea PAC trebuie să fie analizată în contextul unei viziuni mai largi, în care dezvoltarea durabilă, concurenţa şi echilibrul alimentar global vor constitui părţi integrante.
Diversele evenimente de la nivel înalt au plasat securitatea alimentară mondială pe unul din cele mai înalte locuri ale agendei internaţionale. Există o înţelegere şi recunoaştere internaţională a necesităţii de a plasa agricultura şi dezvoltarea rurală în poziţii mai importante în cadrul agendelor politice, la nivel naţional, regional şi, posibil, la nivel continental. De exemplu, am discutat în detaliu subiectul agriculturii şi siguranţei alimentare în cursul întâlnirii intercolegiale cu Uniunea Africană din octombrie, dezbatere pe care intenţionăm să o intensificăm în cursul acestui an.
Nu în ultimul rând, Comisia trebuie să urmeze prevederile declaraţiei liderilor G8 privind siguranţa alimentară mondială. Înaintea adoptării de către Consiliu a instrumentului pentru alimente pe 16 decembrie, Comisia Europeană a avut discuţii foarte fructuoase cu serviciul operativ la nivel înalt al ONU.
Comisia Europeană aşteaptă cu nerăbdare implementarea şi aplicarea cadrului detaliat. Comisia este convinsă că parteneriatul global pentru agricultură şi siguranţa alimentelor, ce se conturează treptat, are un rol-cheie în implementarea diverselor recomandări incluse în prezentul raport, inclusiv modalitatea de sprijinire a producţiei agricole a micilor producători şi tipul de politici de adoptat pentru a contribui la siguranţa alimentară, în special în comunităţile cele mai vulnerabile.
Evident, restricţiile la export şi interdicţiile trebuie evitate, iar calea de urmat este cea a liberalizării mai accentuate şi nu mai reduse a comerţului. Fluxul comercial îmbunătăţit este o parte a rezolvării problemei siguranţei alimentare.
Comisia speră că exemplul măsurile îndrăzneţe adoptate de instituţiile comunitare de a mobiliza miliardul de euro necesar completării celorlalte instrumente financiare pe termen scurt, mediu şi lung, destinate răspunsului la criza alimentelor, va fi urmat şi de alţi donatori.
Conferinţa de la Madrid privind siguranţa alimentară generală din 26-27 ianuarie este, cu certitudine, un element-cheie pentru ducerea dezbaterii la un alt nivel, care caută să identifice priorităţile principale privind eliminarea foametei la nivel global.
Comisia Europeană va continua să joace un rol proactiv contribuind la siguranţa alimentară globală, iar raportul McGuiness reprezintă, în mod cert, o analiză adecvată privind posibilele căi de urmat care să fie luate în calcul de CE şi comunitatea internaţională.
în scris. - (FR) Acţiunea întreprinsă de Parlament ca urmare a revoltelor provocate de criza alimentelor a permis eliberarea a 1 miliard de EUR în vederea combaterii acestei crize. Pe lângă această măsură de urgenţă, aş dori să subliniez nevoia de elaborare a unei strategii internaţionale pe termen lung, bazată pe agricultura locală şi de subzistenţă, adecvată nevoilor populaţiilor şi potenţialului teritoriilor.
Într-adevăr, creşterea populaţiei planetei, încălzirea globală, producţia necontrolată de bio-combustibili şi specula agresivă reprezintă tot atâţia factori care contribuie la creşterea tensiunii pe pieţele agricole. Aceste elemente indică faptul că această criză nu va fi una de scurtă durată şi că politicile publice, ca tot unitar, vor trebui regândite pentru îmbunătăţirea metodelor de producţie şi reglementarea pieţelor internaţionale.
Consider că PAC, dacă se elimină excesele şi imperfecţiunile, poate deveni un exemplu de politică eficientă, echitabilă şi responsabilă, capabilă să răspundă provocărilor şi să reunească, concomitent, aspectele economiei, socialului şi mediului. De asemenea, va ajuta ţările în curs de dezvoltare, prin împărtăşirea cunoştinţelor, tehnicilor şi experienţei comunitare. Totuşi, Europa trebuie să se concentreze, în primul rând, asupra reformei reglementărilor în domeniul comerţului internaţional, astfel încât acestea să nu contravină dreptului ţărilor de a-şi susţine agricultura pentru a-şi garanta siguranţa alimentară.
în scris. - (EL) Acordurile internaţionale şi regionale s-au dovedit, până în acest moment, incapabile de a asigura normalizarea ofertei şi menţinerea unor preţuri transparente şi stabile ale produselor agricole.
Reglementarea pieţelor agricole trebuie să se bazeze pe o strategie pe termen lung, constând din măsuri eficiente şi organizarea şi informarea producătorilor, din punctul de vedere al statului şi perspectivelor pieţei.
Principiul de bază al unei astfel de politici este să asigure un venit garantat net împotriva riscurilor şi crizelor ce apar fie datorită fenomenelor naturale adverse, fie datorită distorsiunilor pieţei şi scăderilor generalizate şi de lungă durată ale preţurilor.
sisteme comunitare şi internaţionale de monitorizare a producţiei şi pieţei, ca sistem preliminar de alarmă pentru identificarea tendinţelor în domeniul producţiei;
un sistem comunitar de monitorizare a pieţei şi de înregistrare a preţurilor produselor şi intrărilor din agricultură, care să se combine cu un sistem internaţional similar, sub auspiciile FAO.
Ar fi, de asemenea, o bună idee ca viitorul acord privind Rund de la Doha să includă urgenţele care necesită ajutor sub formă de alimente, în condiţiile în care prevederile actuale nu sunt obligatorii.
în scris. - Concluziile raportului dnei McGuiness referitoare la securitatea alimentară globală sunt evidente acum şi în România: ne confruntăm cu o creştere a preţului tuturor produselor alimentare de bază, determinată de devalorizarea monedei naţionale, scumpirea materiei prime şi a creditelor contractate de procesori.
Mai mult, din cauza încălzirii globale, în ultimii ani am văzut culturi nimicite tot mai des de calamităţi naturale, iar fermierii din noile state membre sunt cei mai dezavantajaţi în aceste situaţii, deoarece nivelul subvenţiilor acordate acestora este mai redus decât în celelalte state membre.
De aceea, prin amendamentele propuse, am solicitat Comisiei să analizeze posibilitatea constiturii unor mecanisme de intervenţie la nivel comunitar, independente de ajutorul specific pentru asigurarea culturilor, pentru prevenirea şi combaterea efectelor încălzirii globale.
Standardele comunitare impuse producătorilor de alimente sunt înalte şi, de aceea, preţurile la alimente în UE sunt mari. Am însă convingerea că agricultura poate constitui motorul de relansare al economiilor europene lovite de criza globală, iar dezvoltarea surselor de energie regenerabile poate avea un impact pozitiv asupra sectorului agro-alimentar.
Luând măsurile de precauţie necesare, putem realiza creşterea producţiei de biocombustibili fără a pune în pericol mediul înconjurător sau rezerva de alimente necesare la nivel mondial.
în scris. - (FR) Prezentul raport privind PAC şi siguranţa alimentară mondială ne oferă o fantastică oportunitate de reflecţie asupra rolului pe care agricultura europeană îl joacă în obţinerea echilibrului alimentar la nivel mondial. Într-adevăr, deşi cantitatea de alimente trebuie să crească la nivel mondial, proporţia ajutoarelor de dezvoltare destinate agriculturii a fost în declin constant, începând din anii '80. Din acest motiv, am enumerat o serie de amendamente în cadrul Comisiei pentru agricultură şi dezvoltare rurală, destinate transformării acestui raport într-unul mai ambiţios şi, mai ales, propunerii adresată Comisiei Europene de a adopta o strategie detaliată în problema siguranţei alimentare, astfel încât politicile comunitare ale Uniunii, în calitatea lor de tot unitar, să devină mai coerente.
Deşi sunt încântată de faptul că textul pune accentul pe rolul crucial al PAC în realizarea obiectivului privind siguranţa alimentară, regret că raportorul este în favoarea alinierii politicii agricole mai degrabă cu piaţa şi că dumneaei acuză iniţiativele de protecţie a mediului de scăderea producţiei agricole în Europa. În opinia mea această afirmaţie este complet eronată şi, dimpotrivă, consider că este necesară rezolvarea problemelor datorate schimbărilor climatice pentru crearea de noi modele, care să asigure o producţie mai mare şi mai bună.
în scris. - (FR) În prezent, UE trebuie să-şi îmbunătăţească urgent siguranţa alimentară şi să răspundă unor provocări majore. În primul rând, în 30 de ani, producţia alimentară trebuie să se dubleze, în condiţiile în care populaţia planetei va atinge 9 miliarde de locuitori până în 2050. Realitatea este că 860 de milioane de persoane continuă să sufere de foame. O astfel de dezvoltare trebuie să fie durabilă şi va trebui să se bazeze mai ales pe agricultura locală.
Imensa fluctuaţie a preţurilor globale la nutreţuri, însoţită de gestionarea corespunzătoare a şeptelului la nivel global (stocurilor la nivel mondial) reprezintă o provocare suplimentară. Pentru a garanta un venit echitabil fermierilor europeni, sprijin iniţiativa poliţelor de asigurare care să asigure o mai bună protecţie a agricultorilor împotriva fluctuaţiilor preţurilor, precum şi iniţiativa de creare a unui inventar al alimentelor la nivel global.
În cele din urmă, în vederea creşterii comerţului de animale şi plante, UE are datoria de a implementa o strategie eficientă de prevenire a oricărei crize în domeniul sănătăţii în Europa. Această strategie ar trebui să se bazeze pe prevenţie, trasabilitate şi capacitate de răspuns. În acest sens, recenta decizie a Consiliului de Miniştri de a întări şi armoniza aranjamentele de control al importurilor va însemna că putem oferi cetăţenilor o mai bună garanţie a calităţii alimentelor.
Acum, mai mult decât oricând, agricultura are un rol central în zonele de creştere şi dezvoltare. Prin urmare, trebuie să o protejăm cu orice preţ!
în scris. - Criza mondială a alimentelor, generată de creşterea continuă a preţului porumbului, grâului şi a energiei, creşterea demografică mondială, precum şi schimbările climatice, a generat o serie de tensiuni şi revolte care, dacă nu sunt rezolvate în viitorul apropiat, ar putea contribui la o destabilizare a ţărilor şi regiunilor la nivel mondial. Este alarmant diferenţa între ritmul de creştere al populaţiei care ar putea ajunge la peste 9 miliarde de locuitori în 2050 şi reducerea rezervelor alimentare la nivel global. O astfel de situaţie va duce cel mai probabil la înlocuirea conflictelor pentru petrol cu cele pentru apă potabilă şi hrană, respectiv cu lupta pentru supravieţuire. În momentul de faţă, Uniunea Europenă este donatorul principal în materie de ajutor umanitar, însă rezervele de alimente încep să se epuizeze şi ţările în curs de dezvoltare, în special Africa, au nevoie de mai mult sprijin pentru combaterea sărăciei şi a foamei cronice. Reducerea dependenţei agriculturii de sursele de energie fosilă, utilizarea produselor biologice, păstrarea solurilor fertile, precum şi adaptarea Politicii Agrare Comune la situaţia crizei alimentare, sunt câteva din elementele cele mai importante care trebuie luate în considerare pentru a trece peste acest impas.
în scris. - (HU) Cea mai importantă chestiune în privinţa sectorului agricol comunitar este, în 2009, felul în care criza economică globală va afecta condiţiile de producţie şi consumul de produse agricole. Această chestiune va fi subiectul central al celei de-a Doua Academii Maghiare de Ştiinţe Agricole, pe care o organizez în colaborare cu secretarul de stat Zoltán Gogös din cadrul Ministerului Agriculturii şi Dezvoltării Rurale al Ungariei, în 17 aprilie 2009, în oraşul Pápa. Începând cu anul 2006, preţul porumbului s-a triplat, iar preţul grâului a crescut cu 180%, pe pieţele internaţionale, în timp ce preţurile alimentelor au crescut cu 83%. Până în 2050, populaţia planetei va fi ajuns la 9 miliarde de locuitori şi, pentru acoperirea nevoilor acesteia, va trebui să dublăm nivelul producţiei agricole; astfel, vremurile hranei ieftine s-au sfârşit. Aşadar, este extrem de importantă conservarea şi, în măsura posibilităţilor, creşterea capacităţilor agricole ale Uniunii Europene. Este inacceptabil ca, în urma reformelor sectoriale ale PAC, producţia agricolă să fi scăzut în Uniunea Europeană. Un bun exemplu, în acest sens, este reforma în privinţa producţiei de zahăr, care a condus la dispariţia industriei maghiare a zahărului, precum şi subvenţiile pentru distrugerea podgoriilor, în contextul reformei producţiei de vinuri. Separarea finanţării agricole directe faţă de producţie se îndreaptă şi ea în aceeaşi direcţie.
Trebuie să găsim un echilibru corespunzător între producţia de alimente şi bio-combustibili, iar aceştia din urmă nu trebuie să ameninţe siguranţa alimentară globală. Programul privind bio-etanolul al Statelor Unite a contribuit în mod semnificativ la creşterea imensă a preţurilor în 2008; pe baza acestor experienţe, Uniunea Europeană trebuie să reexamineze propriile angajamente în privinţa cantităţilor de bio-combustibili. În sfârşit, solicit ca, la nivel UE, să se acţioneze urgent împotriva creării de monopoluri ale distribuitorilor alimentari cu amănuntul, pentru a proteja producătorii.
în scris. - Cresterea pretului energiei, fenomenele meteorologice nefavorabile si sporirea cererii de energie datorată cresterii demografice globale au generat preturi ridicate pentru alimente. Solicit Comisiei să analizeze legătura dintre preturile ridicate la alimente si preturile din ce în ce mai mari la energie, în special pentru combustibilii utilizati.
Sectorul agricol necesita îmbunătătirea eficientei energetice. Cresterea ponderii culturilor pentru biocombustibili si utilizarea energiei regenerabile ar putea avea un impact pozitiv asupra sectorului agro-alimentar, care este afectat de preturile ridicate ale îngrăsămintelor, pesticidelor, de costurile ridicate pentru prelucrare si transport. Solicit Comisiei să monitorizeze îndeaproape efectele productiei ridicate de biocarburanti atat în UE cat si în tările terte în ceea ce priveste modificările legate de utilizarea terenurilor, de preturile produselor alimentare si de accesul la alimente.
Stimulentele pentru cultivarea durabilă a culturilor energetice nu ar trebui să pericliteze productia de alimente. Consider că sunt necesare cercetări în domeniul agricol, pentru a spori productivitatea agricolă si invit statele membre să exploateze pe deplin oportunitătile oferite în ceea ce priveste acest aspect in cadrul celui de-al saptelea Program-cadru pentru cercetare și dezvoltare tehnologică si să adopte măsuri de îmbunătătire a productiei agricole în mod durabil si eficient din punct de vedere energetic.
Următorul punct este raportul doamnei Gottardi, în numele Comisiei pentru afaceri economice şi monetare, privind finanţele publice în UEM - 2007 şi 2008.
raportoare. - (IT) Domnule Preşedinte, doamnă comisar, doamnelor şi domnilor, cu exact un an în urmă, am decis să reunim rapoartele privind finanţele publice pentru 2007 şi 2008. Au existat cel puţin două motive pentru această decizie: să încercăm să facem procesul mai rapid şi să luăm în calcul semnele schimbărilor în derulare. Nu cunoşteam, la acel moment, mărimea schimbărilor, dar era deja evident că, prin analiza comună a doi ani, vom obţine o evaluare mai detaliată şi mai precisă. Aveam dreptate! Raportul pe care îl vom vota mâine a fost actualizat constant.
Legătura strânsă între finanţele publice şi criza economică şi financiară este foarte clară. Gândiţi-vă doar la resursele alocate pentru sprijinirea băncilor şi marilor companii, sprijinul acordat producţiei şi solicitările provenite, în principal, de la întreprinderile mici şi mijlociii, precum şi protecţia cetăţenilor faţă de efectele negative ale recesiunii. Toate aceste măsuri au fost aduse la cunoştinţa instituţiilor europene şi a statelor membre. Totuşi, acestea nu trebuie să submineze sau să slăbească perspectiva şi implicarea noastră, în numele generaţiilor viitoare.
Raportul implică cel puţin două niveluri: nivelul general, stabil şi valabil în orice situaţie şi cel al reacţiei de urgenţă la criza actuală. Principiul care rămâne intact, chiar mai puternic, este cel conform căruia finanţele publice sustenabile, de calitate sunt indispensabile nu doar ţărilor, ci şi solidităţii economice şi modelului social european. În privinţa veniturilor, trebuie să se ia măsuri de lărgire a bazei de impozitare, fără a slăbi principiul impozitării progresive, precum şi pentru a reduce presiunea impozitului pe remuneraţii, în special în cazul salariilor medii şi mici şi al pensiilor. În privinţa cheltuielilor, măsurile de luat trebuie să implice o evaluare a contextului, cerinţelor, compoziţiei populaţiei, ţinând cont totodată de politicile de gen şi schimbările de ordin demografic. Mai mult decât o orientare spre reduceri nediscriminatorii, scopul ar trebui să fie reorganizarea cheltuielilor, parţial prin realocarea articolelor bugetare şi modernizarea administraţiei publice.
O metodă utilă este crearea bugetului defalcat pe sexe, o metodă preferată şi promovată de Parlamentul European deja de ceva timp, care este încă departe de a fi devenit o normă. Aceasta îmbunătăţeşte transparenţa şi compatibilitatea, este mai uşor recunoscută de către cetăţeni şi, astfel, creează încredere şi senzaţia de proprietate.
Instabilitatea fără precedent din acest moment necesită acţiuni hotărâte. Dacă intervenţia în sectorul public a devenit principală şi esenţială din nou, nu trebuie să repetăm greşelile anterioare - acest lucru ar fi şi mai grav. Din contră, trebuie să ghidăm criza spre un nou model de dezvoltare, cu adevărat sustenabil, atât din punctul de vedere al mediului, cât şi social.
Când vorbim de coordonarea la nivel european, trebuie să ne gândim la guvernarea noastră anticiclică, la evoluţia concomitentă şi în aceeaşi direcţie, la accentuarea luptei împotriva evaziunii şi paradisurilor fiscale şi, de asemenea, la coordonarea planurilor naţionale. Când intervenim pentru a sprijini anumite companii, trebuie să evaluăm impactul acestor intervenţii asupra concurenţei, mediul concurenţial echilibrat şi funcţionarea pieţei interne, garantarea supervizării, răspunderii, restricţiilor şi comportamentului consecvent. Revizuirea Pactului de Stabilitate şi Creştere permite flexibilitatea controlată, care să fie utilizată cu atenţie, în cadrul unor perspective pe termen lung.
Politicile macroeconomice şi investiţiile comune trebuie să fie relansate în sectoare strategice, predeterminate, cu ajutorul unor instrumente cum ar fi Eurobond-urile, în timp ce are loc şi supervizarea atentă a nivelului subnaţional şi a planurilor de stabilitate regională. S-a înregistrat un consens larg asupra raportului din cadrul Comisiei pentru afaceri economice şi monetare, întrucât majoritatea grupurilor politice împărtăşesc această viziune. Sper cu adevărat că acesta este un preludiu al rezultatului pozitiv al votului de mâine.
membră a Comisiei. -Domnule Preşedinte, comisia salută raportul Gottardi, iar fondul raportului se corelează bine cu cele două rapoarte anterioare ale Comisiei privind finanţele publice în UEM din iunie 2007 şi 2008. Comisia este de acord cu ultimele trei amendamente exprimate de raportor în data de 7 ianuarie.
Raportul Parlamentului European confirmă faptul că Pactul de Stabilitate şi Creştere (PSC) a funcţionat, până acum, conform aşteptărilor. În special, multe din statele membre au făcut eforturi considerabile de a-şi îndeplini obligaţiile asumate privind acest Pact. De la reforma PSC, s-au aplicat atât măsuri de corecţie cât şi de prevenţie, în deplină conformitate cu prevederile pactului de reformă, aplicându-se fără nici un fel de indulgenţă.
Totuşi, raportul evidenţiază perspectivele de viitor foarte negative pentru UE şi zona euro în 2009. Ritmul de creştere s-a redus considerabil, până la transformarea în recesiune, anul acesta. Perspectivele economice generale pentru 2010 sunt, de asemenea, descurajatoare, astfel încât Comisia este de acord cu Parlamentul European în privinţa faptului că sprijinirea cererii prin măsuri discreţionare de politică fiscală este esenţială, în acest moment.
Totuşi, politica fiscală trebuie menţinută la un nivel sustenabil, prin ancorarea estimărilor unei rezolvări ordonate a crizei. În acest sens, Comisia împărtăşeşte îndoielile Parlamentului privind sustenabilitatea pe termen lung a finanţelor publice şi continuă să pună accentul pe evaluarea acestora.
Un nou raport privind stabilitatea pe termen lung a finanţelor Uniunii Europene va fi emis de către Comisie în toamna anului 2009. Comisia împărtăşeşte opinia Parlamentului European în sensul reorientării cheltuielilor publice în vederea îmbunătăţirii calităţii acestora, în conformitate cu strategia de la Lisabona. O astfel de orientare a politicilor este, într-adevăr, parte a orientărilor politice integrate adoptate de Consiliul European. În prezent, Comisia acţionează în vederea creării unei evaluări mai sistematice a dezvoltării calităţii finanţelor publice, incluzând aspecte de creare a bugetului prin raportare la performanţe.
în scris. - În primăvara anului 2006 douăsprezece state membre făceau obiectul unei proceduri de deficit excesiv. Ca urmare a implementarii recomandărilor și deciziilor Consiliului emise în cazul țărilor cu deficit excesiv, a facut ca doi ani și jumătate mai târziu, numărul de state membre care fac obiectul unei proceduri de deficit excesiv se apropie de zero. Acest lucra a fost posibil datorita existentei, în 2006 și 2007, a unor condiții economice favorabile. In perioada 2008-2009 ne confruntam cu o criza economica care a generat deja in multe din statele membre recesiune economica, cresterea somajului, falimentul multor companii, in special IMM-uri. Planul european de redresare economica prevede importante investitii publice pentru modernizarea infrastructurii de tranport si a celei energetice. Statele Membre dezvolta programe pentru sprijinirea IMM-urilor pentru a-si putea continua activitatea. In aceste conditii, Statele Membre din zona euro, ca de altfel toate Statele Membre, vor avea dificultati in respectarea criteriilor de convergenta. Consider ca la nivel european trebuie adoptate masuri care sa permita Statelor Mmebre sa faca fata provocarilor actuale: imbatrinirea populatiei, migratia, schimbarile climatice, etc. Agricultura, eductia, sanatatea si transporturile, care reprezinta domenii cheie pentru dezvoltarea economica a Uniunii si pentru calitatea vietii cetatenilor europeni, trebuie sa beneficieze de politici publice speciale.
Transpunerea, punerea în aplicare şi executarea Directivei 2005/29/CE privind practicile comerciale neloiale ale întreprinderilor de pe piața internă față de consumatori şi a Directivei 2006/114/CE privind publicitatea înșelătoare și comparativă (prezentare succintă)
Următorul punct este raportul doamnei Weiler, în numele Comisiei pentru piaţa internă şi protecţia consumatorilor, privind transpunerea, punerea în aplicare şi executarea Directivei 2005/29/CE privind practicile comerciale neloiale ale întreprinderilor de pe piaţa internă faţă de consumatori şi a Directivei 2006/114/EC privind publicitatea înşelătoare şi comparativă [2008/2114 (INI)].
raportoare. -(DE) Domnule Preşedinte, doamnă comisar, doamnelor şi domnilor, înainte de a discuta despre raportul meu, aş dori să menţionez încă o dată că nu am dat dovadă de comportament corect când am decis să dezbatem rapoartele din proprie iniţiativă. Observând derularea dezbaterilor, fără dialog, fără controverse, fără conflicte, nu mi se pare că acestea sunt dezbateri parlamentare corecte şi sper că vom rezolva această problemă imediat după alegerile pentru Parlamentul European.
Cu toate acestea, doresc să adresez colegilor care nu sunt prezenţi mulţumirile mele. Am colaborat foarte bine la elaborarea raportului. Aş dori, de asemenea, să mulţumesc Comisiei Europene şi secretariatului comisiei.
Împreună, am descoperit multe în cursul dezbaterii din cadrul comisiei. Comisia pentru piaţa internă şi protecţia consumatorilor a pus, conştient, accentul pe implementarea relativ rapidă, deoarece termenul limită pentru implementarea de către statele membre era mijlocul-sfârşitul lui 2007, ceea ce înseamnă că nu mai este prea mult timp pentru o directivă care necesită eforturi enorme şi semnificative de armonizare. Totuşi, unele din statele membre nu au transpus actele în legislaţia naţională. Cu certitudine, unul din motive este procedura complicată, dar este interesant de observat că trei dintre statele membre care nu au reuşit acest lucru fac parte dintre statele fondatoare. De aceea, nu putem porni de la premisa necunoaşterii legislaţiei comunitare. Trei dintre statele membre nu au transpus încă directiva, patru au transpus-o defectuos şi necorespunzător, iar trei state membre au primit, din partea Comisiei, comunicări care pot conduce la proceduri judiciare în cadrul Curţii Europene de Justiţie. Există un mare număr de cazuri de transpuneri defectuoase. Am stabilit, în cursul audierii, că două dintre ţări au transpus directiva în mod responsabil şi creativ, şi anume, Regatul Unit şi Austria. Este, deci, posibil.
Beneficiile pieţei interne trebuie să fie în interesul statelor membre. Scopul directivei ar trebui să fie clarificarea drepturilor consumatorului şi simplificarea comerţului transfrontalier, precum şi introducerea de reglementări sigure şi echitabile şi consolidarea cadrului juridic.
Un punct foarte important pentru noi, ca parlamentari, este protecţia cetăţenilor şi consumatorilor faţă de practicile frauduloase. Acest lucru nu se aplică doar consumatorilor, ci şi întreprinderilor mici şi micilor comercianţi. Scopul nostru, doamnă comisar, ar trebui, poate, să fie unificarea acestor două directive pe termen mediu, deoarece o mare parte din întreprinderile mici se confruntă cu aceleaşi surse de iritare pe pieţele interne ca şi consumatorii. Cunoaştem un mare număr de exemple, cum ar fi publicitatea enervantă şi înşelătoare, precum şi practicile de afaceri agresive. Ştim că fraudele implicând fraudarea bazelor de date cu adrese reprezintă o problemă extinsă la nivel european. Ştim despre înşelătoriile la loterie şi multe altele.
Aş dori să mulţumesc Comisiei pentru introducerea riguroasă a noului sistem de verificare a liniilor aeriene şi publicităţii prin tonuri de apel. Sperăm că vom continua să ne ocupăm de aceste lucruri şi pe viitor. Estimăm că se va colabora mai strâns cu birourile naţionale şi se vor oferi garanţii privind nesubminarea listelor negre, precum şi că sancţiunile acţionează, în mod real, ca inhibitori, acesta fiind un punct destul de important pentru noi, ca parlamentari.
În final, aş dori să menţionez că transpunerea cu succes necesită colaborare între statele membre, precum şi între parlamentarii naţionali şi europarlamentari şi, în strictă conformitate cu Tratatul de la Lisabona menţionat aici, aş dori să mai pledez în favoarea unui control mai aprofundat al parlamentarilor naţionali asupra guvernelor naţionale. Aceste două directive reprezintă un bun început.
membră a Comisiei. -Domnule Preşedinte, în primul rând, aş dori să mulţumesc raportoarei, doamna Weiler, pentru raport, al cărui conţinut va fi analizat cu grijă de către Comisie şi, de asemenea, pentru comentariile privind procedura.
Comisia este pe deplin de acord cu faptul că, în momentul de faţă, este foarte important ca statele membre să transpună corespunzător noile concepte introduse prin directivă, privind practicile comerciale neloiale şi cu faptul că autorităţile naţionale trebuie să contribuie la implementarea uniformă a directivei în întreaga UE.
În privinţa transpunerii, două din statele membre sunt încă în întârziere: Luxemburg şi Spania; Comisia a transmis aceste cazuri Curţii de Justiţie în iunie, anul trecut.
Comisia a coordonat şi cooperarea în domeniul transpunerii, pentru a evita transpunerea incorectă. Totuşi, într-un număr limitat de ţări, mai există unele probleme, datorate în principal rezistenţei acestora faţă de armonizarea completă. În aceste cazuri, Comisia nu va ezita să lanseze procedurile privind încălcarea dreptului comunitar.
Raportul menţionează nevoia de a proteja nu doar consumatorii, dar şi IMM-urile împotriva practicilor comerciale neloiale. În acest sens, Comisia doreşte să reamintească Parlamentului European că o directivă complet armonizată privind practicile comerciale neloiale ale întreprinderilor faţă de consumatori era deja o propunere foarte ambiţioasă, care ar fi eşuat în cazul în care nu ar fi cuprins şi practicile de concurenţă neloială ale întreprinderilor faţă de alte întreprinderi.
S-a concluzionat, în urma consultărilor care au stat la baza propunerii şi în urma deliberărilor din Consiliu, că s-a redus sprijinul pentru extinderea aplicării directivei şi la practicile comerciale neloiale ale întreprinderilor faţă de alte întreprinderi.
În privinţa practicilor agresive, reglementate pentru prima dată în UE prin directiva privind practicile comerciale neloiale, s-a considerat că astfel de practici apar aproape exclusiv în relaţiile între întreprinderi şi consumatori. Practicile înşelătoare între întreprinderi sunt deja acoperite de directiva privind publicitatea înşelătoare şi comparativă. Aceste practici sunt în continuare reglementate doar prin această directivă.
În privinţa aplicării legislaţiei din domeniul protecţiei consumatorului, Comisia va continua să coordoneze acţiunile de punere în aplicare prin intermediul reţelei de cooperare în domeniul protecţiei consumatorului.
În acest context, Comisia notează sprijinul Parlamentului pentru verificări ca instrument de aplicare. Comisia intenţionează să dezvolte în continuare acest mecanism şi a planificat o nouă verificare pentru acest an. Ca urmare a solicitării Parlamentului, Comisia se bucură să adauge că a doua versiune a studiului comparativ referitor la preţurile şi rezultatele din statele membre va conţine datele colectate în urma verificărilor de până acum.
Întrucât raportul menţionează nevoia de campanii de informare pentru creşterea nivelului de cunoaştere a drepturilor de către consumatorii înşişi, Comisia doreşte să informeze membrii asupra sitului internet "Is it fair?”, recent lansat, care include, de exemplu materiale educative privind lista neagră a practicilor interzise.
Pentru a încheia, Comisia doreşte să asigure Parlamentul că va continua strânsa colaborare cu statele membre pentru a asigura aplicarea adecvată şi eficientă a directivelor privind practicile comerciale neloiale şi publicitatea comparativă înşelătoare.
Baza de date a măsurilor naţionale de transpunere şi a jurisprudenţei va fi creată în acest an şi va fi, în acest sens, o măsură utilă.
(Ca urmare a comentariilor doamnei Weiler, Preşedintele a citit dispoziţiile articolului 45 alineatul (2) din Regulamentul de procedură)
în scris. - (SK) Consumatorii europeni se confruntă adesea cu practici comerciale neloiale, precum şi cu publicitate înşelătoare. Categoria consumatorilor vulnerabili care include copii şi vârstnicii este cea mai expusă riscului de fraudă.
Este salutar efortul Comisiei de a oferi asistenţă statelor membre pentru transpunerea unei directive destinate sporirii încrederii atât a consumatorilor, cât şi a comercianţilor în tranzacţiile transfrontaliere. Aceasta va asigura o mai mare certitudine juridică pentru consumatori şi, în acelaşi timp, va proteja întreprinderile mici şi mijlocii împotriva practicilor comerciale agresive neloiale.
Această directivă va fi crucială pentru dezvoltarea viitoare a drepturilor consumatorilor în UE şi pentru dezvoltarea completă a potenţialului pieţei interne. Întrucât unele aspecte sunt încă neclare în transpunerea acestei directive, apreciez faptul că raportul doamnei Weiler atrage atenţia asupra problemelor survenite în transpunerea directivei în cadrul legislaţiilor naţionale.
Pentru a înregistra succese, autorităţile judiciare vor trebui să-şi îmbunătăţească cooperarea transfrontalieră în privinţa serviciilor de baze de date înşelătoare. Sunt extrem de importante, din punctul meu de vedere, campaniile de informare în vederea extinderii conştientizării drepturilor de către consumatori, acestea fiind un factor cheie pentru o mai bună protecţie. Doar un consumator bine informat este capabil să detecteze publicitatea înşelătoare şi să evite dezamăgirile provocate de aceasta.
Consider că "listele negre” ne vor permite să descoperim practicile comerciale neloiale şi să interzicem complet publicitatea înşelătoare.
Următorul subiect este raportul domului Guerreiro, în numele Comisiei pentru pescuit, privind PCP şi gestionarea pescuitului pe baza ecosistemelor.
raportor. - (PT) Această comunicare a Comisiei ridică o serie de probleme, ca parte a dezbaterii privind o posibilă reformă a politicii comune în domeniul pescuitului până în 2012.
Raportul meu, adoptat de Comisia pentru pescuit a Parlamentului, indică o serie de factori pe care îi considerăm importanţi în contextul acestei dezbateri.
Pescuitul este o activitate fundamentală în garantarea alimentaţiei şi supravieţuirii oamenilor şi acesta este obiectivul primordial al oricărei politici a pescuitului.
În acest context, trebuie să subliniem importanţa pescuitului în apele din ZEE a fiecărui stat membru, pentru păstrarea suveranităţii şi independenţei, mai ales în domeniul hranei.
Politica comună în domeniul pescuitului (PCP) ar trebui să promoveze modernizarea şi dezvoltarea sustenabilă a industriei pescuitului, păstrarea viabilităţii socioeconomice a acesteia şi menţinerea stocurilor de peşti, suveranitatea şi siguranţa alimentară şi, de asemenea, păstrarea locurilor de muncă şi îmbunătăţirea condiţiilor de trai ale pescarilor.
Prin urmare, luând în considerare propriile sale obiective, PCP nu trebuie să se subordoneze politicilor comunitare definite anterior.
Cu alte cuvinte, politica în domeniul pescuitului nu poate să fie o politică destinată oceanelor sau mediului marin.
Întrucât pescuitul este o activitate care exploatează o resursă care se auto-regenerează, prima şi cea mai importantă sarcină în managementul exploatărilor piscicole este controlul efortului total de pescuit, astfel încât să se garanteze o producţie sustenabilă maximă.
O politică a pescuitului trebuie să pornească de la premisa interdependenţei dintre bunăstarea comunităţilor de pescari şi sustenabilitatea ecosistemelor din care acestea fac parte, mai ales prin recunoaşterea caracteristicilor specifice şi a importanţei pescuitului costier la scară mică şi artizanal.
Aplicarea unei abordări de tip ecosistem pentru gestionarea resurselor marine necesită, în mod obligatoriu, acţiuni multidisciplinare şi intersectoriale care să includă diversele măsuri care au un impact asupra ecosistemelor marine, mai detaliate şi mai avansate decât cele adoptate în domeniul pescuitului.
Propunerea unei analize bazate pe ecosistem pentru evaluarea resurselor de pescuit trebuie să se bazeze pe date ştiinţifice şi nu pe presupuneri ce pornesc de la idei preconcepute.
Trebuie să recunoaştem că există diferenţe semnificative între diversele zone marine şi resursele aferente fiecăreia dintre ele, între diversele flote şi tehnologii utilizate şi între efectele acestora asupra ecosistemelor, diferenţe care impun măsuri de gestionare diversificate a exploatărilor piscicole, specializate şi adaptate fiecărui caz în parte, incluzând la nevoie oferirea de compensaţii pentru pescari pentru consecinţele socioeconomice suportate.
În vederea garantării sustenabilităţii resurselor, a activităţii de pescuit şi a comunităţilor locale în cauză, credem că este vital ca statele membre să îşi exercite suveranitatea asupra celor 12 mile de ape teritoriale şi că aria corespunzătoare ZEE a regiunilor celor mai îndepărtate să fie considerată zonă de acces exclusiv.
În acest context, există unele dubii asupra propunerilor privind accesul la resurse destinat promovării unui sistem de cote individuale transferabile, care ar avea consecinţe în termeni de concentrare a activităţii de pescuit şi a însuşirii individuale a drepturilor de pescuit.
De asemenea, trebuie menţionat că o politică de încurajare a casării fără discriminare a vaselor care nu ia în considerare caracteristicile specifice ale flotelor, resurselor, nevoilor de consum ale fiecărui stat membru, precum şi impactul socioeconomic este inadecvată şi nejustificată.
În ultimul rând, doresc să subliniez că declinul pronunţat al veniturilor din industrie nu provine doar din restricţiile aplicate activităţii de pescuit, ci şi din stagnarea/scăderea preţului de vânzare la prima mână, însoţită de creşterea preţurilor de producţie (motorină şi benzină).
membră a Comisiei. -Domnule Preşedinte, Comisia salută raportul prezentat şi sprijinul acordat perspectivelor noastre privind abordarea din punctul de vedere al ecosistemelor.
Unul din mesajele principale transmise de Comisie în comunicare este că, în timp ce exploatările piscicole depind de ecosisteme marine sănătoase, gestionarea acestora nu poate prelua şi rolul de gestionare a oceanelor în mod independent. Ecosistemele marine sănătoase pot fi protejate doar printr-o politică care implică toate sectoarele care au impact asupra acestor ecosisteme.
Din acest motiv, Comisia consideră politica maritimă şi, în special, pilonul ecologic al acesteia, Directiva privind strategia maritimă, ca aspect esenţial în implementarea unei abordări din punctul de vedere al ecosistemului. Această abordare va oferi industriei pescuitului asigurări asupra faptului că orice fel de impact uman asupra ecosistemelor marine, nu doar cel al pescuitului, este abordat în mod coerent şi proporţional cu importanţa acestuia. Aceasta este, de asemenea, ideea generală a raportului şi apreciem acordul dumneavoastră asupra acestui aspect.
Subliniez că acest lucru nu înseamnă subordonarea unei politici faţă de alta ci că, prin această abordare, stabilim o ierarhie între, de exemplu, Directiva privind strategia maritimă şi politica comună a pescuitului.
Directiva privind strategia maritimă este utilă politicii comune a pescuitului prin faptul că este instrumentul integrativ necesar pentru protejarea pe viitor a bazei de resurse de pescuit, iar politica comună a pescuitului contribuie la Directiva privind strategia maritimă prin implementarea măsurilor de gestionare necesare pentru sprijinirea obiectivelor privind existenţa ecosistemelor marine sănătoase.
După cum s-a afirmat în raport, satisfacerea nevoilor de hrană, protejarea industriilor pescuitului şi a comunităţilor de pescari, precum şi menţinerea sustenabilităţii ecosistemelor marine nu sunt ireconciliabile. Dimpotrivă, există, pe termen lung, o sinergie a acestor obiective.
Raportul implică mai multe aspecte privind instrumentele specifice de utilizat în viitor. Acestea sunt aspecte importante şi pertinente, ce vor fi abordate în cadrul dezbaterii privind reforma politicii comune a pescuitului. Deci, nu voi comenta aceste aspecte aici.
Totuşi, voi sublinia că există o serie de aspecte asupra cărora este posibil să nu fim de acord. S-a afirmat că pescarilor afectaţi de planuri şi măsuri de gestionare privind protejarea ecosistemelor trebuie să li se acorde subvenţii sau compensaţii. Nu considerăm că subvenţionarea directă reprezintă un pas înainte, ci că soluţia este sprijinirea industriei pentru a fi mai rezistentă din punct de vedere economic şi sprijinirea comunităţilor costiere în vederea diversificării activităţilor economice.
S-a afirmat, de asemenea, că repopularea cu ajutorul acvaculturii poate fi un instrument de refacere a stocurilor de peşti. Deşi aceasta poate fi o opţiune validă în câteva, puţine cazuri specifice, nu credem că aceasta este o metodă de evoluţie în general. Stocurile de peşti trebuie să fie recreate prin gestionarea corespunzătoare a impactului uman asupra ecosistemelor marine, incluzând aici atât impactul pescuitului, cât şi al altor sectoare.
Vom reveni la o dezbatere mai detaliată privind instrumentele de gestionare a exploatărilor piscicole în contextul dezbaterii şi elaborării reformei politicii comune a pescuitului, pornind de la publicarea unei Cărţi verzi în aprilie. Între timp, mulţumesc Parlamentului pentru sprijinirea abordării noastre, aşa cum a reieşit din prezentul raport.
în scris. - Stocurile de peşte existente în apele Uniunii Europene este în continuă descreştere atât datorită pescuitului excesiv şi al echipamentelor necorespunzătoare utilizate, cât şi din cauza impactului pe care îl au alte sectoare asupra vieţii marine biologice, în special turismul. O cercetare ştiinţifică care să identifice factorii ce influenţează ecosistemele marine, inclusiv impactul schimbărilor climatice, va asigura posibilitatea determinării evoluţiei resurselor piscicole şi luarea de măsuri de precauţie care să prevină epuizarea rapidă şi continuă a rezervelor de peşti.
Întrucât pescuitul este o activitate esenţială pentru garantarea hranei şi a supravieţuirii oamenilor, managementul durabilităţii resurselor piscicole devine fundamentală în contextul deteriorării biodiversităţii marine. Din acest motiv, componentele sociale, economice şi de mediu trebuie luate în considerare în toate iniţiativele de dezvoltare sustenabilă a zonelor de coastă din Uniunea Europeană.
Transpunerea şi aplicarea Directivei 2002/73/CE privind punerea în aplicare a principiului egalității de tratament între bărbați și femei în ceea ce privește accesul la încadrarea în muncă, la formarea și la promovarea profesională, precum și condițiile de muncă (prezentare succintă)
Următorul punct este raportul al doamnei Riera Madurell, în numele Comisiei pentru drepturile femeii şi egalitatea de gen, privind transpunerea şi aplicarea Directivei 2002/73/CE a Parlamentului European şi a Consiliului din 23 septembrie 2002, de modificare a Directiva Consiliului 76/207/CEE privind punerea în aplicare a principiului egalităţii de tratament între bărbaţi şi femei în ceea ce priveşte accesul la încadrarea în muncă, la formarea şi la promovarea profesională, precum şi condiţiile de muncă.
raportoare. - (ES) Domnule Preşedinte, directiva la care facem referire în raport este o versiune modificată a directivei din 1978 cu acelaşi subiect, pregătită în lumina Tratatului de la Amsterdam, a jurisprudenţei Curţii de Justiţie a Comunităţilor Europene, precum şi în lumina noilor realităţi sociale. Este o versiune care cuprinde elemente cheie ale progreselor făcute în domeniul drepturilor femeii, evaluate în acest raport.
Textul de lege prezintă definiţia discriminării directe şi indirecte, a hărţuirii şi a hărţuirii sexuale; acesta solicită statelor membre să încurajeze angajatorii să adopte măsuri care să prevină toate formele de discriminare de gen; de asemenea, protejează drepturile angajatorilor în ceea ce priveşte concediul de maternitate sau de paternitate.
Prin implementarea acestei directive, statele membre nu se obligă doar să stabilească organisme pentru egalitate care să promoveze, să evalueze, să implementeze şi să susţină un tratament egal, dar care se angajează, de asemenea, să încurajeze dialogul social, cu scopul de a promova tratamentul egal la locul de muncă prin contracte colective, într-o manieră planificată. De asemenea, statele membre se angajează să consolideze rolul ONG-urilor în promovarea egalităţii, pentru a implementa măsuri reale de penalizare a celor care nu respectă prevederile directivei, precum şi pentru a implementa măsuri de protecţie pentru cei care asigură suport victimelor.
Dacă Comisia ar fi întocmit raportul care, conform directivei, este obligatoriu la fiecare patru ani, munca noastră de evaluare ar fi fost relativ simplă. Pentru aceasta, toate statele membre ar fi trebuit să transpună directiva în perioada de timp dată şi să prezinte toate informaţiile Comisiei. Cu toate acestea, nu aceasta a fost situaţia pe care am găsit-o atunci când am început.
După ce a expirat termenul limită de transpunere a directivei, nouă state membre nu oferiseră încă informaţii asupra măsurilor adoptate în vederea transpunerea directivei. Comisia a iniţiat apoi proceduri privind încălcarea dreptului comunitar şi, în mai anul trecut, procedurile împotriva a două state membre erau încă în curs. Mai mult, datorită complexităţii directivei şi a noilor elemente conţinute, Comisia a detectat probleme în transpunerea legislaţiei în cazul a 22 de state membre, deşi ar fi trebuit să se rezolve multe dintre acestea pe calea dialogului.
Pentru a se realiza un raport cât se poate de complet şi util, trebuie să avem la dispoziţie mai multe date şi, prin urmare, am decis să solicităm informaţii din partea statelor membre. Cu informaţiile furnizate de către Comisie, primite de la statele membre - prin organismele lor pentru egalitate şi prin parlamentele naţionale - şi prin contribuţiile colegilor mei din diferite grupuri, am reuşit să redactăm acest raport care acum oferă o idee clară despre progresul procesului de transpunere a legislaţiei în fiecare dintre statele membre.
După această experienţă, doresc să subliniez faptul că relaţia de colaborare dintre parlamentele naţionale şi Parlamentul European a fost fundamentală pentru ca noi să ne desfăşurăm activitatea în mod corespunzător. Fără informaţiile furnizate de către parlamente şi organismele pentru egalitate, nu am fi putut redacta acest raport, cel puţin nu aşa de bine precum am făcut-o; acest lucru nu ar fi fost posibil nici fără colaborarea pe care am reuşit să o stabilim cu Comisia sau fără ajutorul de nepreţuit oferit de către serviciile Comisiei pentru drepturile femeii şi egalitatea de gen, al membrilor biroului meu sau al serviciilor grupului meu parlamentar. Doresc să mulţumesc şi tuturor acestor femei. De asemenea, doresc să mulţumesc raportorilor alternativi pentru contribuţia şi voinţa lor.
Chiar de la început, scopul nostru a fost acela ca activitatea noastră să fie completă şi utilă, iar rezultatul să atragă un consens cât mai larg, din moment ce aveam nevoie de o imagine cât mai clară despre progresul transpunerii directivei. Aceasta directivă este de o maximă importanţă, din moment ce furnizează Uniunii Europene unelte foarte eficiente care să permită statelor membre să îşi consolideze legislaţia referitoare la tratamentul egal la locul de muncă - lucru care este fundamental dacă dorim să atingem obiectivele pe care ni le-am trasat ca europeni.
Nu trebuie să uităm faptul că, în prezent, în Uniunea Europeana, există o diferenţă de 28.4% în rata de ocupare a locurilor de muncă între bărbaţi şi femei, ceea ce înseamnă că suntem încă departe de obiectivul stabilit la Lisabona, acela de a obţine un procentaj de ocupare a forţei de muncă printre femei de 60% până în anul 2010 şi, de asemenea, că femeile câştigă în medie cu 15% mai puţin decât bărbaţii.
Dacă acest raport va servi şi la sensibilizarea conştiinţei oamenilor în această problemă în statele membre, atunci nu vom putea să fim decât de două ori mulţumiţi.
membră a Comisiei. -Domnule Preşedinte, Comisia apreciază raportul Parlamentului referitor la această importantă directivă şi mulţumeşte doamnei Madurell pentru efortul depus.
Directiva 2002/73/CE este un instrument important pentru lupta împotriva discriminării de gen la angajare, în pregătirea profesională, promovare şi condiţiile de muncă. Acest instrument a îmbunătăţit semnificativ legislaţia comunitară în acest domeniu, prin definiţii mai clare asupra tipurilor de discriminare şi a numărului de soluţii juridice inovatoare. Acestea includ prevederi pentru protecţia femeilor însărcinate şi a femeilor aflate în concediu medical, pentru implicarea partenerilor sociali şi a ONG-urilor în asigurarea egalităţii de gen la locul de muncă, precum şi pentru stabilirea organismelor pentru egalitate.
Acest raport are o importanţă specială datorită numeroaselor inegalităţi care încă afectează bărbaţii şi femeile în ceea ce priveşte angajarea. Raportul atrage atenţia statelor membre, a Comisiei, a partenerilor sociali şi a societăţii civile asupra prevederilor-cheie ale directivei şi subliniază nevoia unei implementări integrale. Prin urmare, poate contribui la o mai bună conformitate cu directiva şi la o mai bună conştientizare a legislaţiei comunitare asupra tratamentului egal al bărbaţilor şi femeilor.
În calitate de garant al tratatelor, Comisia continuă să monitorizeze cu atenţie implementarea directivei în statele membre. Totodată, Comisia menţine dialogul cu statele membre în legătură cu procedurile de încălcare a dreptului comunitar, în vederea asigurării implementării corespunzătoare a directivei.
Pentru îndeplinirea obligaţiei sale asumate în temeiul directivei, Comisia va adopta un raport în prima jumătate a acestui an referitor la aplicarea directivei în toate statele membre şi va comunica acest raport Parlamentului şi Consiliului.
în scris. - Autoritatea irlandeză pentru egalitate este considerată a fi un model de bune practici. Totuşi, guvernul irlandez şi-a redus recent bugetul cu 43% şi a descentralizat rapid Autoritatea, într-un moment în care programul guvernului pentru descentralizarea organismelor publice este pe cale de a fi oprit.
Într-adevăr, Niall Crowley, director executiv al Autorităţii irlandeze pentru egalitate a demisionat din funcţie, declarând că "Autoritatea pentru egalitate a fost declarată neviabilă prin decizia [...] de a i se reduce fondurile cu 43% şi de a continua descentralizarea personalului” şi că "activitatea Autorităţii pentru egalitate a fost compromisă în mod fatal”. În plus, au mai demisionat alţi şase membri din consiliul de conducere al Autorităţii pentru egalitate.
Acest raport îndeamnă statele membre să îşi dezvolte capacităţile şi să asigure resursele adecvate pentru organismele care promovează egalitatea de tratament şi de şanse între genuri stipulată în Directiva 2002/73/CE. Raportul reformulează, de asemenea, cerinţa directivei de a asigura independenţa acelor organisme.
Guvernul irlandez încalcă clar directiva, deoarece este evident că nu are nici o intenţie să ofere resursele necesare sau să asigure independenţa unei autorităţi a cărei finanţări aproape că s-a înjumătăţit, forţând demisia a jumătate din membrii consiliului de conducere.
în scris. - În lumina distanţei persistente dintre bărbaţi şi femei în ceea ce priveşte rata de ocupare a forţei de muncă, salariile şi accesul în funcţii de conducere, fac un apel la statele membre pentru a grăbi implementarea directivei 2002/73/CE, asigurând în acelaşi timp faptul că prevederile sale sunt transpuse complet şi efectiv în legislaţia naţională. În plină criză financiară, sunt preocupat de faptul că o implementare lentă sau de o calitate slabă a acestei directive are şanse să exacerbeze inegalităţile de gen, să pună în pericol îndeplinirea obiectivelor strategiei de la Lisabona şi să împiedice dezvoltarea întregului potenţial economic al UE.
Regretabilă este şi opţiunea anumitor state membre de a limita numărul de tipuri de discriminare, fiind astfel doar parţial în conformitate cu Directiva 2002/73/CE. Este dezamăgitor faptul că, în ciuda numeroaselor studii pe acest subiect, unii legiuitori naţionali încă neglijează efectele distructive ale discriminării şi hărţuirii sexuale asupra moralului şi productivităţii angajaţilor.
Pentru a implementa mai bine practicile de anti-discriminare şi anti-hărţuire, trebuie implicate părţile interesate începând cu nivelul cel mai de jos, prin campanii de informare, implicarea ONG-urilor, precum şi prin mai multe instrumente formale precum includerea de prevederi speciale în contractele colective şi în legislaţia naţională referitoare la egalitatea de gen.
în scris. - (SK) Adoptarea unei act legislativ european iniţiază procesul de transpunere şi aplicare a directivei în fiecare stat membru. Parlamentul European monitorizează cu atenţie transpunerea fiecărei directive, un exemplu fiind raportul colegei mele, Teresa Riera Madurell, care examinează aplicarea principiului egalităţii de tratament între bărbaţi şi femei.
Comisia pentru drepturile femeii şi egalitatea de gen lucrează intens pentru a atrage atenţia asupra faptului că discriminarea de gen încă persistă în multe zone ale vieţii sociale şi politice. Implementarea lentă şi de slabă calitate a Directivei 2002/73/CE pune în pericol realizarea Strategiei de la Lisabona şi dezvoltarea întregului potenţial social şi economic al UE.
Fac un apel la Comisie şi la statele membre să introducă indicatori clari, detaliaţi şi măsurabili ai egalităţii de tratament, precum şi standarde pentru evaluarea relaţiilor de gen. Consider că institutul pentru egalitatea de gen care va îşi va începe activitatea va avea o mare contribuţie, prin activităţile sale, în acest domeniu.
Cred, de asemenea, că o transpunere cu succes a acestei directive poate fi realizată prin diseminarea celor mai bune practici şi prin adoptarea unor măsuri pozitive acolo unde s-a identificat discriminarea.
în scris. - Am citit cu bucurie pe site-ul Parlamentului European că subiectul egalităţii între femei şi bărbaţi se află pe un distins loc trei în topul celor mai citite ştiri în anul 2008. Interesul foarte mare pentru acest subiect ne arată însă că mai sunt multe de făcut, în special în domeniul egalităţii de tratament între bărbati și femei în ceea ce privește accesul la încadrarea în muncă, la formarea și promovarea profesională. În acest sens, raportul doamnei Teresa Riera Madurell reprezintă un succes prin clarificarea rolului angajatorilor si al societăţii civile în promovarea egalităţii de gen.
Consider foarte important rolul Comisiei în lupta pentru realizarea egalităţii între femei şi bărbaţi în câmpul muncii, care trebuie să verifice în primul rând modalitatea în care statele membre UE au acţionat pozitiv în legatură cu dezavantajele pe care femeile le-au întâmpinat în cariera profesională. Şi mă refer în special la integrarea şi respectarea principiului egalităţii de gen în deciziile administrative și politice ale statelor membre.
Concomitent cu rapoartele trimise Comisiei la fiecare patru ani, se impune ca fiecare stat membru să ofere o prezentare coerenta a sancţiunilor reale pentru încălcările acestei directive, care ar ajuta foarte mult la elaborarea schimbului de experienţă și bune practici.
Coordonarea actelor cu putere de lege și a actelor administrative privind anumite organisme de plasament colectiv în valori mobiliare (OPCVM) (dezbatere)
Următorul punct pe ordinea de zi este raportul dlui Wolf Klinz, în numele Comisiei pentru afaceri economice şi monetare, referitor propunerea de directivă a Parlamentului European şi a Consiliului de coordonare a actelor cu putere de lege şi a actelor administrative privind anumite organisme de plasament colectiv în valori mobiliare (OPCVM) (reformare) - C6 0287/2008 -.
Domnule preşedinte, domnule comisar, doamnelor şi domnilor, Comisia Europeană şi-a prezentat în iulie 2008 propunerea de revizuire a actualei directive privind organismele de plasament colectiv în valori mobiliare (OPCVM), asigurând astfel baza dezbaterii de azi. Trebuie să respectăm un calendar extrem de ambiţios dacă dorim să fim siguri că vom reuşi să revizuim până la sfârşitul acestei legislaturi parlamentare Directiva OPCVM care este în vigoare în forma sa iniţială din 1985.
Scopul clar al acestor reforme a fost de a îmbunătăţi competitivitatea sectorului fondurilor de investiţii din Europa, de a-i permite acestuia să îşi diminueze costurile, de a dezvolta şi de a utiliza economii de scară, de a ne asigura că toţi furnizorii de fonduri au într-adevăr acces la toate pieţele Uniunii Europene şi de a realiza toate aceste lucruri fără a reduce gradul de protecţie a investitorilor: din contră, am dorit să sporim nivelul de protecţie acordată investitorilor. Cu alte cuvinte, am avut un program foarte ambiţios şi trebuie să mărturisesc că apreciez extrem de mult faptul că am reuşit să finalizăm acest proiect într-o perioadă atât de scurtă, în colaborare cu toate instituţiile implicate.
Fondurile de investiţii oferă micilor investitori opţiunea de a investi sume mici de capital într-un portofoliu diversificat, administrat în mod profesionist. În trecut, organismele de plasament colectiv în valori mobiliare din Europa s-au dovedit a fi o poveste de mare succes. Plasamentele colective în valori mobiliare nu sunt vândute numai în Europa, ci, într-o măsură demnă de luat în seamă, sunt exportate în regiuni din afara spaţiului Uniunii Europene, în special în America de Sud şi Asia, unde sunt foarte apreciate. De aceea, un aspect important al revizuirii directivei a fost să ne asigurăm de faptul că nu vom afecta statutul acestor OPCVM.
Directiva OPCVM a fost anterior modificată de două ori şi Comisia a abordat prezenta revizuire cu la fel de mare atenţie. De asemenea, Comisia a desfăşurat un proces de consultare, a prezentat o carte verde şi o carte albă şi a derulat dezbateri detaliate cu toată părţile implicate în această piaţă. În cadrul acestei revizuiri, Comisia a propus un total de şase măsuri care ar trebui să ajute la atingerea obiectivelor menţionate anterior.
Acestea sunt: unu, introducerea unui paşaport al societăţilor de administrare; doi, facilitarea fuziunii transfrontaliere a fondurilor pentru a reduce numărul de fonduri oferite în Uniunea Europeană şi pentru a rezolva astfel dezechilibrul curent dintre Europa şi Statele Unite în special; trei, posibilitatea de a înfiinţa structuri de tip "master-feeder”, cu alte cuvinte, opţiunea de a investi un fond în alt fond de tip "master”, care va administra investiţiile; patru, elaborarea unui document informativ scurt, de numai două pagini, cunoscut sub numele de informaţii de bază pentru investitori, conţinând cele mai importante informaţii pentru micii investitori; cinci, simplificarea procedurii de notificare pentru a se sigura faptul că, dacă un fond solicită autorizarea într-o ţară în care nu este încă autorizat, acest lucru nu are ca rezultat de facto o nouă reautorizare; şi, în cele din urmă, consolidarea cooperării în materie de supraveghere.
Sectorul fondurilor nu a scăpat neafectat de criza financiară. S-au înregistrat ieşiri semnificative de capital, iar în aceste condiţii este absolut vital să luăm decizii în cel mai scurt timp posibil pentru a consolida credibilitatea fondurilor şi pentru a ne asigura de faptul că micii investitori nu îşi pierd încrederea în aceste instrumente de investiţii.
Aş dori să închei cu două observaţii concludente. În primul rând, Comisia a înfiinţat un grup prezidat de Jacques de Larosière pentru examinarea problemei supravegherii în Europa. Sper ca propunerile şi concluziile elaborate de acest grup să fie adoptate de Comisie şi să beneficieze de un tratament favorabil. În al doilea rând, în special în cazul fuziunii transfrontaliere a fondurilor, există încă diferenţe în ceea ce priveşte tratamentul fiscal al fuziunilor transfrontaliere şi al fuziunilor naţionale. Şi în acest caz, apelăm la Comisie pentru a ne asigura de faptul că este aplicat acelaşi tratament pentru ambele situaţii.
membru al Comisiei. -Domnule preşedinte, îmi face plăcere să anunţ susţinerea Comisiei pentru modificările aduse propunerii OPCVM IV de către Parlament. Acest lucru va facilita adoptarea modificărilor OPCVM IV într-o singură lectură. Un astfel de rezultat va reprezenta o măsură binevenită pentru pieţele fondurilor din UE care s-au confruntat recent cu multe provocări dificile.
Propunerea adoptată de Comisie în iulie anul trecut este rezultatul unui proces consultativ minuţios. Acesta a început înainte de criza financiară. Procesul stabileşte o serie de obiective clare pentru îmbunătăţirea funcţionării Directivei OPCVM. Ţinând cont de aceste considerente, Comisia a dorit să simplifice şi să stimuleze vânzările transfrontaliere de OPCVM, să ofere administratorilor de fonduri instrumente eficiente pentru majorarea fondurilor acestora şi pentru a beneficia de economiile de scară. Cu toate acestea, a fi competitiv nu este totul. Comisia a dorit, de asemenea, să stabilească reguli eficiente cu privire la informarea investitorilor, pentru a se asigura de faptul că orice persoană care doreşte să îşi investească economiile într-un OPCVM primeşte informaţii esenţiale, clare şi inteligibile înainte de a lua o decizie.
Îmi face plăcere să observ că obiectivele stabilite în propunerea Comisiei au fost atinse. Parlamentul şi Consiliul au adaptat propunerea Comisiei cu privire la fuziuni, structuri "master-feeder”, notificarea fondului şi informaţiile de bază pentru investitori, dar obiectivele ambiţioase stabilite de Comisie în propunerea sa iniţială au fost pe deplin respectate.
Comisia este foarte încântată de rezultatul procesului de codecizie cu privire la capitolele propunerii sale din luna iulie. În ceea ce priveşte subiectul paşaportului societăţilor de administrare, care a devenit o parte importantă a propunerii, iniţial, la momentul adoptării acesteia, Comisia a avut temeri serioase cu privire la impactul potenţial negativ pe care un astfel de paşaport pregătit insuficient l-ar putea avea asupra micilor investitori şi investitorilor în valori mobiliare care îşi plasează banii în fonduri OPCVM.
Privind în urmă, sunt convins că decizia noastră de a consulta Comitetul autorităţilor europene de reglementare a valorilor mobiliare (CESR) cu privire la aceste aspecte a fost una corectă. Acest lucru a ajutat Parlamentul şi Consiliul să elaboreze dispoziţii solide care să protejeze interesele deţinătorilor de unităţi. Iată singura observaţie cu privire la paşaportul societăţilor de administrare.
Am realizat multe din iulie 2008 şi până acum. Recomandarea CESR a asigurat baza unui set exhaustiv de dispoziţii care clarifică respectarea responsabilităţilor, asigură un flux informaţional complet şi sprijină cooperarea şi suportul necesare autorităţilor din statele membre ale UE. Acest lucru este valabil pentru toate etapele: autorizarea iniţială, supravegherea continuă şi aplicarea normelor. Comisia poate aproba acum textul de compromis.
Dar munca noastră în această privinţă nu se termină aici. Succesul paşaportului societăţilor de administrare depinde de abilitatea noastră de a gestiona o serie de probleme complexe rămase, cum ar fi managementul riscurilor prin măsuri de nivelul 2. Această sarcină ne va oferi ocazia să abordăm deficienţe ale sistemului de management al riscurilor care au apărut recent într-o serie limitată de cazuri.
Comisiei i-au fost impuse termene limită foarte strânse pentru prezentarea acestor măsuri. Ne-am exprimat temerile cu privire la fezabilitatea acestor termene limită. Vom avea nevoie de timp şi de resurse pentru a pregăti aceste măsuri cu atenţie, pentru a ne consulta cu părţile interesate şi pentru a le adopta. Comisia va încerca să lanseze acest proces în cel mai scurt timp posibil. De asemenea, vom avea nevoie de întreaga cooperare activă a tuturor actorilor, inclusiv a acestui Parlament, pentru a ne putea achita la timp de sarcina impusă.
Aş dori să mulţumesc călduros domnului raportor Wolf Klinz şi să-mi exprim aprecierea şi admiraţia pentru gestionarea eficientă a acestui dosar de către Parlament. Toate cele trei instituţii pot fi mulţumite de consensul la care s-a ajuns în numai câteva luni. Aţi demonstrat astfel că Europa poate acţiona rapid pentru a aduce îmbunătăţiri utile reglementărilor. Acum trebuie să continuaţi pe baza acestei realizări şi să finalizaţi ambiţiosul program de punere în aplicare a legislaţiei.
Voi încheia prin două declaraţii pe care Comisia doreşte să le facă cu privire la adoptarea acestui raport.
În primul rând, cu privire la problema impozitării fuziunilor transfrontaliere. Comisia va examina impactul negativ potenţial pe care sistemele fiscale naţionale îl pot avea asupra fuziunilor transfrontaliere şi va folosi fondurile proprii după adoptarea dispoziţiilor propuse. Comisia va examina în special cazurile potenţiale de consecinţe fiscale adverse pentru investitori.
Cu privire la supraveghere, eu am susţinut întotdeauna cu tărie necesitatea de a consolida cooperarea în materie de supraveghere. În Directiva Solvabilitate II şi în modificările aduse directivei privind cerinţele de capital, Comisia a înaintat, la recomandarea mea, propuneri de consolidare a cooperării în materie de supraveghere. Aşadar, sunt absolut de acord cu necesitatea progresului în această privinţă. Prin urmare, pentru a asigura consistenţa şi coerenţa tuturor reglementărilor din sectorul financiar, Comisia, pe baza concluziilor raportului Larosière, este de acord să examineze necesitatea consolidării dispoziţiilor acestei directive cu privire la acordurile de cooperare în materie de supraveghere.
Domnule preşedinte, domnule comisar, doamnelor şi domnilor, permiteţi-mi, în primul rând, să salut remarcabila activitate a domnului raportor Wolf Klinz care a reuşit să întrunească un acord larg în cadrul Comisiei pentru afaceri economice şi monetare şi să negocieze un compromis absolut satisfăcător cu Preşedinţia.
În momentul în care i s-a solicitat avizul, Comisia pentru afaceri juridice şi-a făcut cunoscute punctele de vedere şi acestea au fost luate în considerare. Directiva OPCVM iniţială a reprezentat cheia dezvoltării fondurilor de investiţii europene. În iunie 2007, activele administrate de către OPCVM reprezentau 6 000 miliarde de euro, iar OPCVM acopereau aproximativ 75% din piaţa fondurilor de investiţii din Uniunea Europeană. Garanţiile interne oferite de OPCVM explică de ce aceste fonduri sunt recunoscute de investitorii din afara graniţelor Europei. Cu toate acestea, reglementările trebuie modificate pentru a promova dezvoltarea acestor fonduri.
Modificările aduse în 2001 au deschis noi domenii de investiţii pentru OPCVM, dar au lăsat în urmă o serie de obstrucţii. Cartea verde a condus la o dezbatere publică. În 2005, aceasta a fost urmată de o carte albă.
Astăzi, putem saluta evoluţia majoră în ceea ce priveşte eficienţa reprezentată de propunerea în cauză. Cel mai important progres este recunoaşterea paşaportului european al societăţilor de administrare. Dispoziţiile propuse vor permite implementarea acestui paşaport al societăţilor de administrare, garantând în acelaşi timp o protecţie adecvată pentru investitori. Acesta este un paşaport complet şi îl primim cu braţele deschise. Măsurile de supraveghere pe care le cuprinde vor acţiona cu siguranţă în mod eficient pentru înlăturarea tuturor dubiilor care ar fi putut fi exprimate.
De asemenea, propunerea aduce îmbunătăţiri importante de natură tehnică în ceea ce priveşte, de exemplu, notificările, fuziunile transfrontaliere şi gruparea fondurilor pe baza structurilor de tip "master-feeder”. Armonizarea obţinută astfel va garanta şi condiţii echitabile concurenţiale în cadrul Uniunii Europene, dar, după cum s-a exprimat şi domnul raportor, cu condiţia luării de măsuri la nivel fiscal pentru eliminarea distorsiunilor.
Domnule preşedinte, domnule comisar, mai mult ca oricând am sentimente contradictorii cu privire la directiva pe care Parlamentul se pregăteşte să o voteze. Este adevărat că domnul raportor Klinz lucrează de mulţi ani la acest dosar şi că a negociat cu pricepere, mai ales în timpul trialogului. La fel de adevărat este şi faptul că directiva va aduce o evoluţie importantă în materie de funcţionare a pieţei interne şi de administrare a activelor financiare, aceste progrese fiind întâmpinate în mod favorabil de sectorul fondurilor de investiţii din Europa. Problema este însă că dezbaterile şi discuţiile din Consiliu şi Parlament nu au fost niciodată complet libere, de vreme ce rezultatul era cunoscut dinainte: pentru anumiţi actori, introducerea paşaportului european al societăţilor de administrare a reprezentat un lucru esenţial, care trebuia realizat cu orice preţ.
În principiu, nu ar mai fi nimic de spus; paşaportul se poate apăra singur. Cu toate acestea, introducerea paşaportului societăţilor de administrare trebuie să fie însoţită de garanţiile necesare, în special cu privire la supravegherea fondurilor, deoarece acesta duce la disocierea funcţiilor în afara graniţelor. Observ cu regret să sistemul implementat nu este numai complicat, dar lasă loc pentru diverse interpretări. Există riscul ca acesta să se confrunte cu dificultăţi practice care vor aduce prejudicii sectorului fondurilor de export din Europa, mai ales în cazul exportului în ţări terţe.
Într-adevăr, am observat că poziţia mea este minoritară, deşi nu mă simt deloc stânjenită de acest lucru. În vremuri normale, aş fi fost tentată să susţin că numai practica poate genera concluzii definitorii în această privinţă, pentru a se putea decide cine are dreptate. Cei care au încredere în capacitatea de adaptare a operatorilor de pe piaţă sau cei care insistă asupra unei abordări mai prudente? Nu exclud posibilitatea succesului, dar acesta nu este totuşi garantat. Ţinând cont de ultimele evoluţii, mai ales de scandalul Madoff şi de implicaţiile sale pentru sectorul de administrare a fondurilor financiare colective, este puţin probabil să putem sta liniştiţi.
Scepticismul meu este înlocuit acum de îngrijorare. Sectorul fondurilor de investiţii nu va fi scutit de efectele crizei financiare; acum ştim acest lucru. Anumite întrebări fundamentale trebuie, poate, formulate. În această criză profundă, luarea de decizii care reduc responsabilităţile părţilor interesate sau presupun cooperarea perfectă a autorităţilor de reglementare poate duce într-adevăr la discordanţe.
Aceasta este părerea mea: directiva în discuţie provine dintr-o altă eră, anterioară crizei. Este marcată de o anumită nonşalanţă. De fapt, sistemul financiar se confruntă cu o criză de încredere fundamentală şi de durată şi părţi întregi din arhitectura acestuia trebuie regândite. Să nu uităm că principala datorie a fondurilor de pe piaţa monetară este protecţia investitorului prin diversificarea riscurilor şi prin stabilirea de reguli stricte. Dacă votăm textul în această formă, fără să ştim exact spre ce ne îndreptăm, vom lăsa impresia că nu s-a întâmplat nimic. Această negare a realităţii nu poate avea efecte pozitive, prin urmare mă voi abţine, deşi am semnat modificările de compromis negociate cu Consiliul. În condiţiile de faţă, am sentimentul că îmbunătăţirile aduse au prea puţină importanţă faţă de întrebările principiale pe care tocmai le-am prezentat.
Domnule preşedinte, domnule comisar, doamnelor şi domnilor, ne pregătim să votăm o nouă directivă cu privire la organismele de plasament colectiv în valori mobiliare. Această directivă a fost şi va continua să fie una extrem de importantă.
Lucrurile s-au schimbat atât de rapid de la adoptarea primei directive care datează deja de un sfert de secol, încât acum trebuie să coordonăm actele cu putere de legi şi actele administrative, după cum o spune şi titlul directivei, şi să solicităm o actualizare radicală care să ţină seama de noile cerinţe: acestea trebuie privite atât din perspectiva unei mai mari fluidizări şi mobilităţi, cât şi din cea a unei mai bune supravegheri şi a unui control sporit.
Activitatea Comisiei pentru afaceri economice şi monetare s-a desfăşurat în spiritul unei cooperări excelente, datorită atitudinii pozitive a Consiliului şi a domnului raportor, căruia nu îi pot mulţumi îndeajuns, probabil pentru că am realizat că abordăm un domeniu strâns legat de criza financiară şi că trebuie să oferim urgent răspunsuri adecvate şi în timp real. Cred că în acest moment este important să rezumăm câteva dintre punctele asupra cărora am ajuns la o înţelegere şi, sper, la rezultate benefice. Menţionez aici cazul societăţilor de administrare, în special în ceea ce priveşte identificarea legii aplicabile, şi anume legea statului membru în care se află fondul sau în care a fost înfiinţată societatea de administrare, pentru a face un pas înainte către un sistem de supraveghere mai clar, mai sigur şi mai eficient. De asemenea, este cazul acordului cu privire la măsurile de nivel 2, pe care Comisia trebuie să le adopte neapărat până în iulie 2010.
Acest lucru este valabil şi în privinţa înţelegerii care face ca societăţile de administrare să fie responsabile de proceduri, mecanisme şi nume de contact care permit clienţilor şi investitorilor să obţină informaţii specifice, inclusiv atunci când este vorba de depunerea unor reclamaţii, în cazul în care societatea de administrare nu este rezidentă a respectivului stat membru. Trebuie să privim cu optimism atât posibilitatea de a consolida şi mai mult cooperarea în materie de supraveghere, prin acorduri bilaterale şi multilaterale între autorităţile competente din statele membre cu privire la OPCVM şi societăţi de administrare, cât şi acordul referitor la fuziuni şi structuri de tip "master-feeder”, care deschide posibilitatea activării pe întreaga piaţă internă. Cu toate acestea, persistă încă diferenţe de opinie cu privire la calendarul procedurii de notificare, deoarece ne-am fi dorit şi ne dorim în continuare ca acesta să fie mai lung şi mai adecvat, aşa cum a stabilit Consiliul.
În cele din urmă, aş dori să menţionez evoluţia înregistrată în privinţa prospectului şi a informaţiilor de bază pentru investitori pentru protecţia consumatorului, cu observaţia că, şi în această privinţă, ne-am fi dorit ca o copie fizică a prospectului să fie pusă în circulaţie în mod automat, dată fiind dimensiunea sa redusă, şi nu exclusiv la cerere. În concluzie, consider că ar trebui să existe un acord larg cu privire la necesitatea de a finaliza acest dosar în primă lectură.
Domnule preşedinte, domnule comisar, aş dori să încep prin a-i mulţumi colegului meu din Grupul Alianţei Liberalilor şi Democraţilor pentru Europa, domnul Klinz, pentru activitatea sa excepţională. În contextul agitat din această toamnă, domnul raportor a reuşit să ajungă la un compromis rezonabil, după cum s-a arătat deja. Chiar dacă nu ar exista o criză financiară, aceste probleme ar rămâne dificil de abordat. Ştiu prea bine acest lucru, deoarece am fost responsabil de orientarea cu privire la OPCVM în 2001.
Scopul fondurilor OPCVM nu este numai acela de a crea o piaţă a fondurilor mai bună şi mai vastă, ci şi de a oferi o piaţă deschisă şi prietenoasă pentru consumatori. În mare măsură, acest scop a fost atins. Multe dintre obstacole au fost eliminate în 2001. Aş dori să vă reamintesc că nici atunci nu a fost prea simplu. Ne aflam înainte de procesul Lamfalussy. Cu toate acestea, mai rămân câteva obstacole, de care ne ocupăm în acest moment. Va exista o ameliorare la nivel de marketing. Va exista o mai bună protecţie a investitorilor. Fuzionarea fondurilor şi structurile de tip "master-feeder” vor deveni posibile, iar cooperarea dintre autorităţile de supraveghere va fi consolidată, aspect care a fost menţionat şi de domnul comisar.
Normele cu privire la paşaportul societăţilor de administrare au reprezentat un subiect sensibil. Am auzit deja observaţii în această privinţă. Suntem conştienţi de diferenţele de opinie existente. Cu toate acestea, consider că propunerea actuală este una bună. Concurenţa şi deschiderea sunt întotdeauna binevenite într-o piaţă bine organizată.
Un alt subiect important a fost reprezentat de informaţiile de bază pentru investitori, care înlocuiesc prospectul simplificat. Trebuie atins un echilibru între informaţiile relevante şi eficacitate. Prea multe informaţii nu fac bine, dar nici prea puţine. Chestiunea limbii este, desigur, una sensibilă, dar consider că trebuie să avem curajul să abordăm şi această problemă dacă dorim să înregistrăm un progres în privinţa comerţului transfrontalier. Şi în acest domeniu este necesar un echilibru rezonabil.
După cum a devenit clar în această toamnă, Europa are nevoie de o piaţă financiară care funcţionează eficient. OPCVM au deschis drumul şi au devenit o marcă comercială de succes, respectată şi în afara graniţelor Europei. Să protejăm această realizare, aşa cum se doreşte şi prin prezenta propunere.
în numele Grupului UEN. - Domnule preşedinte, doresc să încep prin a-l felicita pe domnul raportor Klinz pentru raportul său excelent. Domnul Klinz a lucrat extrem de intens pentru a ajunge la un compromis acceptabil şi îl felicit pentru această reuşită.
În momentul în care va intra în vigoare, Directiva OPCVM revizuită va ajuta la reducerea birocraţiei împovărătoare şi a costurilor inutile.
În timpul negocierilor de compromis, au fost recunoscute anumite temeri specifice ale unor state membre, ceea ce a permis elaborarea unei propuneri solide, cu o largă susţinere. Consider că această directivă nu îi protejează numai pe consumatori, ci este benefică şi pentru investitori. După cum s-a mai spus deja, o piaţă deschisă este un lucru bun şi se poate dovedi un lucru şi mai bun dacă ea este şi bine reglementată.
Revizuirea Directivei OPCVM reprezintă o recunoaştere în plus a faptului că pieţele financiare de azi sunt atât de integrate, încât avem nevoie de norme şi standarde comune pentru reglementarea şi funcţionarea eficientă a sectorului de servicii financiare globale. Acest lucru nu este recunoscut numai în Europa, ci şi la nivel global, pe măsură ce traversăm un context financiar fără precedent. Este foarte important să colaborăm la nivel global pentru a încerca să rezolvăm problemele apărute.
Voi spune că ziua de azi reprezintă o ocazie imensă: sărbătorim aniversarea de 10 ani a monedei euro, care serveşte ea singură drept exemplu al importanţei cooperării economice. Este un lucru bun că propria mea ţară, Irlanda, face parte din zona euro, deoarece actuala monedă a reprezentat o sursă de stabilitate pentru Irlanda şi pentru alte ţări într-un moment dificil fără precedent şi în timpul actualei recesiuni globale. Dacă Irlanda nu s-ar fi aflat în zona euro, ne-am regăsi probabil în situaţia nefericită a Islandei, ceea ce nu este însă cazul.
Aş dori să amintesc unor membri irlandezi din această cameră - de apartenenţă Sinn Féin în special - că dacă ar fi reuşit să îşi impună punctul de vedere, nu ne-am fi aflat în zona euro. La vremea respectivă, aceştia au descris procesul ca fiind un pas înapoi. Irlanda nu ar fi inclusă în uniunea monetară, iar situaţia sa economică ar fi la fel de proastă ca cea a Islandei.
Aş dori să le amintesc celor care s-au opus proiectului european în Irlanda că multe ţări din lume se folosesc acum de respingerea de către Irlanda a Tratatului de la Lisabona şi exploatează confuzia cu privire la repercusiunile posibile sau percepute ale acesteia pentru a câştiga contracte noi în detrimentul Irlandei. Din punct de vedere economic, Irlanda trebuie să rămână în centrul decizional al Europei, unde ne-am aflat mereu şi unde ne dorim ca Irlanda să rămână.
Domnule preşedinte, pe fondul controverselor din jurul problemei reglementării sectorului de servicii financiare şi al impulsului pripit de a ne îndrepta către o suprareglementare, acesta este un exemplu binevenit de reglementare rezonabilă, adecvată şi calculată a acestui sector. Domnul Klinz şi domnul comisar au lucrat excelent şi susţin cu entuziasm acest raport şi revizuirea propusă.
OPCVM reprezintă o parte vitală a sectorului administrării investiţiilor din Europa şi, da, şi din Scoţia. Aceste organisme reprezintă un vehicul important de economisire pentru cei care vor să economisească şi pentru investitori, nu numai în Europa, ci şi în întreaga lume. Imitarea este cu siguranţă un compliment suficient şi, chiar şi în SUA, OPCVM reprezintă un model la care se aspiră. Domnul Klinz a introdus multe dintre elementele pe care eu le consider vitale, cum ar fi diversificarea în produse de investiţii noi şi tehnici care oferă garanţii rezonabile la un nivel acceptabil. Cel mai important lucru este să realizăm economii de scară mai mari în Europa. Multe dintre OPCVM din Europa sunt prea mici şi prea multe la număr, prin urmare trebuie să facilităm fuziunile. Personal, mi-aş fi dorit să văd un progres şi mai mare în această privinţă şi să permitem organismelor OPCVM cu diferite obiective de investiţii să poată fuziona mai simplu, cu condiţia ca investitorul să fie protejat şi informat în mod adecvat cu privire la aceste modificări.
În al treilea rând, paşaportul societăţii de administrare este o dispoziţie nouă importantă care va permite realizarea de economii de scară mai mari, creşterea eficienţei şi reducerea birocraţiei. Aceste aspecte nu pot fi decât în interesul investitorului. Revizuirea va fi, prin urmare, benefică pentru sector, dar, chiar şi mai important, va fi benefică pentru investitori şi pentru persoanele care doresc să economisească, nu numai în Europa, ci în întreaga lume. Susţin cu entuziasm raportul domnului Klinz şi revizuirea Directivei OPCVM.
(FR) Domnule preşedinte, domnule Klinz, vă mulţumesc pentru activitatea, angajamentul şi aptitudinile dumneavoastră de negociator. OPCVM reprezintă într-o anumită măsură o marcă comercială a pieţelor financiare din Europa; sunt un produs de export bun. Cu toate acestea, există dezechilibre în Uniunea Europeană, deoarece este vorba de un domeniu în care există ţări producătoare şi ţări consumatoare şi, în consecinţă, strategii diferite de abordare.
Unul dintre obiectivele revizuirii directivei în cauză este organizarea, în aceste condiţii, a funcţionării efective a unei pieţei interne a OPCVM. În acest moment se impun patru întrebări: prima, care a fost deja formulată în această dezbatere, este evident problema paşaportului societăţii de administrare şi l-am auzit pe domnul comisar vorbind despre temerea sa de a avea un paşaport slab pregătit. Cu toate acestea, domnule comisar, trebuie să existe voinţa de a pregăti acest paşaport: uneori am avut impresia că domnul comisar nu este foarte hotărât în această privinţă. Prin urmare, sunt mulţumită de negocierile care au început la iniţiativa Parlamentului şi a Consiliului pentru a ne asigura că, în momentul revizuirii Directivei OPCVM, vom adopta un paşaport al societăţii de administrare real, care să permită pieţei interne a Uniunii Europene să funcţioneze în condiţii normale.
A doua observaţie are legătură cu problema rezervelor. Dacă, în momentul revizuirii Directivei privind cerinţele de capital, vom solicita băncilor să deţină 5% din securitizările pe care le plasează pe piaţă, va trebui să armonizăm imediat, în condiţii similare, obligaţiile legate de rezerve în sectorul OPCVM, pentru că riscurile identice trebuie să conducă la norme identice.
A treia observaţie are legătură cu problema supravegherii. Nu cred că există cineva aici care să pună la îndoială hotărârea noastră de îmbunătăţi condiţiile de supraveghere. La iniţiativa domnului Preşedinte Barroso, aşteptăm cu toţi rezultatele grupului de lucru condus de Jacques de Larosière. Consider că miza este prea mare şi că nu mai putem aştepta prea mult punerea în aplicare a rezultatelor acestui grup de lucru. Aceasta va avea un impact asupra condiţiilor de organizare a supravegherii între părţile interesate, cu alte cuvinte producătorii şi consumatorii de OPCVM. Prin urmare, trebuie să definim problemele legate de supraveghere în acest domeniu.
Ultima mea observaţie este legată de regimurile fiscale. Domnul raportor a menţionat aceste probleme, iar domnul comisar şi-a asumat un angajament în acest sens. În spatele problemei regimurilor fiscale există un protecţionism mascat, pe care dorim să îl denunţăm şi să îl contracarăm. În acest scop, Comisia trebuie să adopte iniţiative prin care regimul fiscal să permită cu adevărat libera circulaţie a produselor OPCVM, fără protecţionism.
(LT) Aş dori să subliniez şi eu activitatea excelentă a domnului raportor şi capacitatea sa de a ajunge la un compromis convenabil. Cu toate acestea, ca şi alţi vorbitori, am şi eu anumite îndoieli. Acestea sunt legate de dispoziţia ca statele membre ale UE să pregătească toate documentele aferente activităţii de investiţii, după cum se menţionează în document, "într-o limbă uzuală în mediul financiar internaţional”, ceea ce înseamnă limba engleză.
Mă exprim în favoarea creării unei oportunităţi pentru companii de a-şi reduce costurile, care nu vor fi reglementate în detaliu, dar administratorii de fonduri cu o singură limbă, în cazul de faţă vorbitorii de limbă engleză, nu ar trebui să aibă prioritate şi nici să beneficieze de un avantaj concurenţial. De asemenea, ar trebui să evităm crearea de incertitudini juridice.
Cum îşi poate apăra un consumator drepturile dacă documentul poate da naştere unor interpretări ambigue în ceea ce priveşte responsabilitatea societăţii financiare? Mă declar în favoarea definirii clare a responsabilităţii societăţii financiare şi a condiţiilor concurenţiale pe care trebuie să le respecte aceste societăţi.
(PL) Îmbunătăţirea eficienţei mecanismelor prin care funcţionează OPCVM ar trebui să fie, în opinia mea, o prioritate în activitatea Parlamentului. Pentru a spori beneficiile şi concurenţa în sectorul fondurilor din Europa, costurile pentru investitori trebuie restricţionate, garantându-li-se însă acelaşi nivel ridicat de protecţie. Sunt de acord cu domnul raportor că prospectul existent ar trebui înlocuit cu un document liber care să conţină informaţii de bază pentru investitori.
Extrem de importantă este şi continuarea elaborării directivei în domeniul impozitării fuzionărilor de fonduri, pentru a înlătura barierele fiscale. Mai mult, ca şi domnul raportor, sunt de părere că utilizarea practică a paşaportului societăţilor de administrare, prin care se intenţionează să se acorde acestora dreptul de a oferi servicii de administrare a portofoliului de grup în întreaga Uniune Europeană, ar contribui la crearea unei adevărate pieţe comune în sectorul fondurilor.
membru al Comisiei. -Domnule preşedinte, îmi exprim din nou aprecierea şi admiraţia pentru gestionarea eficientă a acestui dosar de către Parlament. Acesta este rezultatul unui consens atins într-un timp extrem de scurt.
După cum s-a spus deja, dosarul nu este încă încheiat; sunt încă multe lucruri de făcut la nivelul 2. Statele membre vor avea şi sarcina de a transpune acest nou set de norme, la nivelul 1 şi nivelul 2, înainte de vara lui 2011. Vor trebuie stabilite mecanisme de cooperare între organismele naţionale de supraveghere. Acestea sunt esenţiale pentru o bună funcţionare a paşaportului societăţilor de administrare.
Vă pot asigura că, pentru a facilita acest progres şi pentru a pune în aplicare aceste modificări extrem de necesare în sectorul fondurilor din UE, Comisia se va achita pe deplin de responsabilităţile care îi revin.
Domnule preşedinte, în primul rând sunt de acord cu domnul comisar că, într-adevăr, problema nu se încheie aici. Trebuie să începem acum punerea în aplicare a reglementărilor, iar unul dintre motivele pentru care am stabilit termene limită relativ strânse pentru Parlament şi Consiliu este acela că dorim să ne asigurăm că nu trebuie să aşteptăm prea mult această punere în aplicare. Trebuie să menţinem un ritm alert întrucât observăm că pieţele se modifică într-un ritm ameţitor şi, dacă rămânem mereu în urma acestora, nu vom putea să ne atingem obiectivele pe deplin sau poate deloc.
Dezbaterea de astăzi arată că avem o susţinere largă transpartinică pentru compromisul negociat aici. Recunosc că doamna Lulling vede lucrurile puţin diferit în această privinţă, dar am încredere în faptul că viitorul va demonstra ca nefondată temerea sa că poziţia deţinută de Luxemburg ca unul dintre principalele centre ale fondurilor de investiţii poate fi afectată; din contră, cred că această nouă directivă OPCVM poate deschide oportunităţi pentru acest centru financiar.
Doamna Berès are perfectă dreptate: aici este vorba despre crearea în sfârşit a unei pieţe interne reale pentru sectorul fondurilor de investiţii. Acest sector este o ilustrare a faptului că, deşi vorbim despre o piaţă internă, în multe situaţii nu avem încă o astfel de piaţă. Acest lucru este crucial. Nimeni nu contestă că directiva va conduce la un nivel complet nou şi ambiţios de cooperare, inclusiv între organisme de supraveghere, dar oricum trebuie să atingem acest obiectiv. Şi în alte domenii organismele de supraveghere trebuie să colaboreze mai strâns şi mai constructiv şi să manifeste o mai mare încredere reciprocă decât în trecut. Dacă Directiva OPCVM poate oferi un mic impuls pentru a încuraja această cooperare, atunci, în opinia mea, acesta este un lucru bun.
Măsurile de nivel 2 la care s-a referit domnul comisar sunt numeroase şi trebuie abordate într-un cadru restrâns de timp; este adevărat, dar cu toţii avem interesul ca acest lucru să se realizeze.
Nu am ajuns însă la capătul drumului: sectorul în sine trebuie să îşi facă temele. Comisia, dar şi Parlamentul, au decis în mod deliberat să nu ridice deloc problema prelucrării fondurilor, pentru că lucrăm pe baza ipotezei că sectorul îşi va respecta promisiunea de a se ocupa în mod autonom de această problemă, fără presiuni legislative. Se lucrează deja de multă vreme la acest lucru şi încă nu avem ceva palpabil de prezentat. Sper că în curând vom putea veni cu ceva concret, în caz contrar nu vom avea de ales şi vom lua măsuri suplimentare în viitorul apropiat.
În concluzie, aş dori să mulţumesc nu numai Comisiei, ci şi în mod special Consiliului, pentru cooperare şi pentru susţinerea activă pe care au oferit-o. De asemenea, sunt recunoscător tuturor reprezentanţilor celorlalte grupuri, în special doamnei Berès, doamnei Gottardi, domnului Gauzès şi doamnei Lulling care, după cum am văzut şi azi, şi-a apărat cu tărie interesele, dar s-a arătat complet dispusă să ajungă la un compromis acolo unde este posibil. Vă mulţumesc.
(Şedinţa a fost suspendată la ora 09:40 şi reluată la ora 10:00.)
Următorul punct pe ordinea de zi este adunarea solemnă şi dezbaterea privind cea de-a zecea aniversare a monedei unice euro.
Domnule Juncker, domnule Giscard d'Estaing, domnule Trichet, domnule Almunia, doamnă Berès, doamnelor şi domnilor,
la întâi ianuarie 2009 am sărbătorit cea de-a zecea aniversare a monedei noastre, euro. Astăzi, în cadrul Parlamentului European sărbătorim una dintre cele mai importante şi istorice decizii adoptate de Uniunea Europeană până în prezent. Într-o Uniune Europeană care se apropia din ce în ce mai mult din punct de vedere economic, crearea monedei unice euro era o evoluţie logică pentru consolidarea pieţei comune şi pentru simplificarea comerţului pe piaţa internă; dar chiar şi aşa, atunci când monedele a 11 state suverane au fost înlocuite cu moneda unică acum zece ani, exista un grad mare de scepticism privind succesul monedei unice planificate. Introducerea acesteia a necesitat curaj şi hotărâre.
După zece ani, observăm nu numai că lumea are încredere în euro la fel ca în monedele utilizate înainte în zona euro, ci şi că euro a adus, fără îndoială, avantaje considerabile pentru oamenii şi afacerile din Uniunea Europeană.
Zona euro a devenit o zonă de stabilitate economică. Având în vedere dimensiunea economiei din zona euro şi faptul că majoritatea schimburilor sale comerciale sunt interne, zona euro s-a dovedit a fi mult mai bine dotată pentru a rezista şocurilor economice decât erau statele membre şi monedele lor naţionale.
În special în ultimele luni ale crizei financiare globale, euro s-a dovedit a fi un factor stabilizator important: moneda unică ne-a protejat de cele mai nefavorabile efecte ale celei mai grave crize financiare din anii 1930 până în prezent.
Fără Banca Centrală Europeană şi Sistemul European al Băncilor Centrale care să acţioneze ca un factor stabilizator, situaţia în Uniunea Europeană ar fi fost mult mai gravă toamna trecută.
Să luăm de exemplu Irlanda, o ţară care a fost extrem de afectată de criza financiară: statutul său de membru al uniunii monetare a protejat-o de o criză de proporţii şi mai mari.
Uniunea monetară reprezintă un pas ireversibil promiţător către o integrare economică şi politică mai profundă; înseamnă apartenenţa la o "uniune cu un scop comun”. Ca o familie, toţi membrii din zona euro vorbesc unii cu alţii şi adoptă abordarea cea mai bună spre avantajul tuturor.
Totuşi, crearea monedei euro nu a fost doar o decizie cu efecte economice şi financiare; ea a transmis de asemenea un semnal foarte clar că Uniunea Europeană este capabilă să pună în aplicare decizii cu un impact puternic pentru a construi un viitor comun prosper.
Astăzi, moneda unică este privită de către mulţi cetăţeni din zona euro ca unul dintre cele mai pozitive rezultate ale integrării europene. Pentru a ne asigura că acest lucru nu se va schimba, trebuie să menţinem stabilitatea monedei noastre comune: este singura posibilitate de a ne asigura că moneda euro va continua să fie şi în viitor un factor stabilizator şi un punct de stabilitate într-o lume agitată.
În prezent, mai mult de jumătate dintre statele membre ale Uniunii Europene au introdus moneda euro. Acum câteva zile, am primit Slovacia ca al 16-lea membru al zonei euro şi sunt convins că în momentul în care vom sărbători din nou moneda euro vor exista şi mai mulţi membri. Obiectivul trebuie să fie adoptarea monedei unice de către toate statele membre ale Uniunii Europene, pe baza criteriilor de stabilitate.
Sunt convins că această extindere pas cu pas va contribui la consolidarea întregii zone euro, fiind în acelaşi timp un simbol al unui viitor european comun paşnic, în special pentru tinerii din Uniunea Europeană.
Fostul preşedinte al Franţei, Valery Giscard d'Estaing, se află printre noi astăzi şi este binevenit. Alături de fostul cancelar al Germaniei, Helmut Schmidt, de fostul prim-ministru al Luxemburgului, Pierre Werner, şi de alţii, domnia sa este unul dintre arhitecţii monedei noastre unice. Bine aţi venit, domnule Giscard d'Estaing.
Sunt de acord cu Helmut Kohl, care, împreună cu François Mitterrand, Jacques Delors şi alţii - tocmai l-am văzut pe Jacques Santer în filmul prezentat - a contribuit la introducerea finală a monedei euro, atunci când a spus în 1998 că "...o monedă este bineînţeles un mijloc de plată. Dar o monedă reprezintă mult mai mult decât atât. Are legătură cu identitatea culturală şi este o măsură a stabilităţii politice... Imaginaţi-vă ce realizare minunată este faptul că în Uniunea Europeană..., cu toată inteligenţa, creativitatea şi varietatea noastră colorată şi în ciuda tuturor dificultăţilor..., milioane de oameni dintre noi au aceeaşi monedă.”
În numele Parlamentului European aş dori să mulţumesc tuturor arhitecţilor monedei euro şi tuturor persoanelor care au pregătit drumul pentru aceasta, în special Băncii Centrale Europene, preşedintele său actual Jean-Claude Trichet şi regretatului său predecesor Willem Duisenberg pentru realizările lor istorice. Importanţa Băncii Centrale Europene pur şi simplu nu poate fi supraestimată.
Mulţumirile noastre se îndreaptă de asemenea în special către Alexandre Lamfalussy, preşedintele Institutului Monetar European, cu care ne-am întâlnit ieri seară şi care participă la un colocviu acum.
Parlamentul European şi comisia sa responsabilă pentru aceste aspecte, Comisia pentru afaceri economice şi monetare, prezidată în acel moment de Karl von Wogau şi apoi de Christa Randzio-Plath, au reprezentat de asemenea o forţă motrice în acest proiect istoric de-a lungul anilor, care a dus de la şarpele monetar la crearea monedei unice. Acelaşi lucru este valabil şi pentru Comisia pentru afaceri economice şi monetare în componenţa sa actuală, prezidată de Pervenche Berès, căreia îi suntem recunoscători pentru ideea acestei sărbătoriri.
De la lansarea monedei euro acum zece ani, Banca Centrală Europeană şi Eurogrupul au cultivat o relaţie din ce în ce mai strânsă cu Parlamentul European. Aş dori să mulţumesc călduros preşedinţilor celor două instituţii, domnului Juncker în calitatea sa de preşedinte al Eurogrupului şi preşedintelui Băncii Centrale Europene, domnul Trichet, pentru excelenta lor cooperare cu Parlamentul European.
Cu ocazia celei de-a zecea aniversări, îi dorim monedei noastre unice, euro, mulţi ani de succes şi un viitor comun strălucit pentru continentul nostru european.
Domnule Preşedinte, domnule Giscard d'Estaing, domnule Juncker, doamnelor şi domnilor, sunt extrem de onorat şi îmi face o deosebită plăcere să particip la această ceremonie de sărbătorire a monedei euro, una dintre principalele realizări ale Europei.
Jean Monnet, fondatorul Europei, spunea cândva: "Atunci când o idee se potriveşte cu necesităţile momentului, ea nu mai aparţine persoanelor care au inventat-o şi este mai puternică decât cei care o controlează” şi a adăugat: "nu există idei premature, există momente oportune pe care trebuie să ştii cum să le aştepţi”.
De-a lungul deceniilor, moneda unică europeană a fost o idee pe care doar câţiva o împărtăşeau. Mult mai mulţi se gândeau că introducerea monedei unice nu avea să se întâmple niciodată sau că era sortită eşecului. Astăzi, moneda unică este o realitate pentru 329 de milioane de cetăţeni europeni. Cândva, crearea monedei euro va fi văzută ca o etapă decisivă în lungul drum către o uniune şi mai strânsă a popoarelor Europei.
Nu pot să nu mă gândesc la fondatorii Europei - Robert Schuman, Walter Hallstein, Alcide de Gasperi, Pierre Werner, Sicco Mansholt şi Paul-Henri Spaak - care, după cum am putut vedea acum câteva minute, au fost vizionarii cărora le datorăm existenţa Uniunii Europene.
Îmi aduc aminte, de asemenea, de oamenii de stat, conducătorii de stat şi de guvern care au fost europeni hotărâţi, convinşi şi curajoşi şi care sunt astăzi reprezentaţi de domnul Valéry Giscard d'Estaing. Fără aceştia, moneda euro nu ar exista.
De la introducerea monedei euro, cetăţenii europeni au cunoscut un nivel de stabilitate a preţurilor pe care puţine state din zona euro îl atinseseră înainte. Această stabilitate a preţurilor este un avantaj pentru toţi cetăţenii europeni. Protejează veniturile şi economiile, ajută la reducerea costului de finanţare şi încurajează investiţiile, crearea de locuri de muncă şi prosperitatea pe termen mediu şi lung. Moneda unică este un factor de dinamism în economia europeană. A mărit transparenţa preţurilor, a consolidat comerţul şi a promovat integrarea financiară.
(DE) Ultimele luni au demonstrat un alt avantaj al monedei euro. Criza financiară a arătat că, în momente de turbulenţe, este mai bine să te afli pe un vapor mare şi sigur decât într-o barcă mică. Am fi putut noi oare în Europa să acţionăm la fel de rapid, decisiv şi consistent fără o monedă unică care să ne lege între noi? Am fi putut noi oare să ne protejăm monedele naţionale de impactul crizei financiare? Putem fi mândri de modul în care au răspuns parlamentele, guvernele şi băncile centrale ale Europei. Împreună, am arătat că Europa poate adopta decizii chiar şi în circumstanţe dificile.
Datorăm succesul istoric al monedei euro nu numai hotărârii şi perseverenţei liderilor vizionari - pe care i-am menţionat - ci şi colaborării eficiente dintre instituţiile europene.
Parlamentul European a avut un rol crucial în faza de pionierat. Parlamentul a fost prima instituţie din Europa care a făcut propuneri pentru moneda unică, încă din anul 1962. În ultimii zece ani, de la înfiinţarea Băncii Centrale Europene, instituţiile noastre au menţinut un dialog foarte strâns şi fructuos. Acest dialog a implicat peste 50 audieri ale membrilor Comitetului Executiv al Băncii Centrale Europene în Parlament şi în cadrul comisiilor menţionate de Preşedinte. Dialogul dintre Parlament şi Banca Centrală Europeană este foarte important în ceea ce priveşte răspunderea, permiţând Băncii Centrale Europene să-şi explice deciziile şi acţiunile publicului general prin intermediul reprezentanţilor săi aleşi.
În primii săi ani de existenţă, moneda euro a trebuit să înfrunte trei încercări majore: crearea unei bănci centrale solide şi credibile, crearea unei noi monede stabile şi inspirarea încrederii. Aceste provocări au fost depăşite cu succes şi moneda euro este astăzi bine stabilită. Acesta este un moment de sărbătoare şi, după cum am spus, sunt extrem de emoţionat. Dar nu este momentul să ne complăcem în această situaţie. Provocări curente sunt la uşă şi se vor ivi altele noi. Succesul continuu al Uniunii Monetare Europene depinde de cum sunt abordate aceste provocări.
Mai întâi, criza financiară. Criza a dezvăluit puncte slabe fundamentale în sistemul financiar global. Avem un rol extrem de activ în eforturile globale de abordare a acestor puncte slabe şi în reformularea cadrului instituţional şi de reglementare.
În al doilea rând, uniunea monetară. Soliditatea monedei unice se sprijină pe doi piloni: o politică monetară orientată spre stabilitatea preţurilor şi o serie de politici economice solide - care apără în foarte mare măsură Eurogrupul, domnule prim-ministru. Provocările speciale de pe frontul economic includ implementarea fermă şi credibilă a Pactului de stabilitate şi de creştere, eforturi constante pentru a face economiile noastre mai productive şi mai dinamice, precum şi evitarea divergenţelor competitive majore în zona euro.
În al treilea rând, extinderea. Atunci când am început acum zece ani, eram 11 ţări. Acum suntem 16 ţări în zona euro. Acest lucru spune multe despre efortul istoric depus. Gestionarea extinderii în cel mai bun mod posibil este o provocare extrem de entuziasmantă şi de solicitantă pentru noi toţi, în special pentru Comitetul Executiv şi pentru Consiliul Guvernatorilor Băncii Centrale Europene.
Moneda euro este o realizare istorică. Ceea ce este cel mai important astăzi este responsabilitatea noastră pentru viitor. Se ivesc noi provocări. Dacă aceste provocări sunt abordate cu cea mai mare luciditate şi îndrăzneală, acestea pot genera ideile puternice la care se refera Jean Monnet şi care ne-au făcut să avansăm atât de departe pe calea stabilităţii şi prosperităţii în Europa.
Domnule Preşedinte, domnule Giscard d'Estaing, domnule Trichet, domnule Almunia, doamnelor şi domnilor, în ultimii 50 de ani Europa şi-a dovedit adesea capacitatea de a-şi stabili obiective foarte ambiţioase şi de a dezvolta spiritul şi hotărârea necesare pentru punerea în practică a ambiţiilor pe care pune mare preţ.
Uniunea Europeană este în sine cel mai bun exemplu al acestui lucru, împreună cu piaţa internă şi extinderea, cu alte cuvinte, împreună cu reînnoirea legăturilor dintre geografia şi istoria Europei şi împreună cu Uniunea Economică şi Monetară, a cărei a zecea aniversare o sărbătorim astăzi.
Calea care a dus la crearea Uniunii Economice şi Monetare şi introducerea monedei noastre unice a fost lungă şi naşterea Uniunii Economice şi Monetare după impulsul iniţial al raportului Werner din 1970 demonstrează acest lucru. A fost un proces lung care a inclus şarpele monetar, Sistemul Monetar European, crearea ECU în 1979, planul Delors din 1989, Tratatul de la Maastricht din 1992, "nu”-ul danez şi "da”-ul francez, care la acel moment era considerat neimportant, fără a uita criza din anul 1993 din Sistemul Monetar European. Călătoria a avut dificultăţile şi şocurile sale.
În acel moment, multe persoane criticau moneda unică şi în lumea politică şi în cea academică, fără a menţiona numărul mare de bănci centrale care aveau impresia că Uniunea Economică şi Monetară nu ar putea sau nu ar trebui să fie creată şi că, dacă totuşi acest lucru avea să se întâmple, moneda unică ar fi slabă şi fără viitor.
Este important pentru mine să profit de cea de-a zecea aniversare a acestui eveniment cheie al integrării europene pentru a aduce un omagiu, la rândul meu, acelor persoane care au creat moneda euro, cum sunt Pierre Werner, Helmut Kohl, François Mitterrand, Jacques Delors, Valéry Giscard d'Estaing şi alţii. Aş dori, încă o dată, să le aplaud viziunea, hotărârea şi angajamentul infailibil faţă de Europa. Cei pe care i-am menţionat şi mulţi alţii care i-au însoţit nu şi-ar fi putut imagina succesul rapid al proiectului lor politic. Începând de la 1 ianuarie anul acesta, 16 state membre participă la Uniunea Economică şi Monetară, iar euro este moneda utilizată de aproape 330 de milioane de cetăţeni europeni. Moneda euro a devenit prin urmare simbolul cel mai tangibil al integrării europene. Ca simbol tangibil recunoscut în toată lumea, euro este o măsură a stabilităţii. Îşi protejează cetăţenii de cele mai grave consecinţe ale crizei economice. După zece ani, trebuie să recunoaştem că moneda euro este un succes indiscutabil. Nu trebuie să uităm că aniversările au valoare doar dacă sunt punţi spre viitor, deoarece trebuie să recunoaştem că, în ciuda indulgenţei noastre colective atunci când ne felicităm, adevăratele teste în ceea ce priveşte coeziunea şi coerenţa monedei euro ne aşteaptă de-acum încolo. Anul acesta, 2009, va fi un an extrem de dificil pentru economiile din zona euro şi pentru cetăţenii europeni şi vom avea de înfruntat multe provocări, atât pe plan intern, cât şi extern.
Pe plan intern, guvernele din zona euro vor trebui să acţioneze împreună pentru a limita efectele crizei economice şi pentru a investi în bazele structurale ale economiei, astfel încât să construiască o punte către lumea post-criză. Situaţiile excepţionale necesită măsuri excepţionale. Nu trebuie să pierdem din vedere faptul că moneda euro, acest ecran de protecţie pe care l-am construit în jurul economiilor noastre, nu ne-a căzut pur şi simplu în braţe. Economiile din zona euro sunt mai bine protejate împotriva evoluţiilor economice negative deoarece apartenenţa la zona euro este o marcă de certificare a calităţii, care spune că membrii săi au capacitatea reală de a pune în practică politici macroeconomice prudente şi politici bazate pe creştere durabilă şi prosperitate pentru cetăţenii acesteia. Protecţia oferită de moneda euro este prin urmare direct legată de credibilitatea noastră, care se bazează pe abilitatea de a pune în practică politici de acest gen. Această credibilitate este baza beneficiilor pe care Uniunea Economică şi Monetară şi noi trebuie să le menţinem pentru a continua să beneficiem de avantajele monedei unice.
Pe plan extern, trebuie să învăţăm lecţiile politice oferite de criza financiară şi economică internaţională. Există o legătură cauzală directă între criza actuală, care îşi are originea în Statele Unite, şi persistenţa unor dezechilibre majore mondiale. Lipsa transparenţei, a responsabilităţii şi a integrităţii suficiente în sectorul financiar a fost prin urmare un catalizator al crizei. Restaurarea stabilităţii în sectorul financiar şi în economia reală la scară mondială implică o reformă profundă a sistemului financiar şi eliminarea dezechilibrelor majore din cadrul consumului global şi al economisirii globale. Această echilibrare solicită cooperarea activă a economiilor puternice din America, Asia şi Europa. În ciuda progresului evident, imaginea internaţională a monedei euro rămâne prea des excesiv de fragmentată şi interesele naţionale prevalează prea des asupra interesului comun, împiedicând zona euro să-şi asume pe deplin responsabilitatea politică care corespunde importanţei sale economice şi să obţină toate avantajele economice care derivă din Uniunea Economică şi Monetară. Uniunea Economică şi Monetară este, bineînţeles, un proiect economic, dar este înainte de toate un proiect politic. Prin urmare, trebuie să profităm de al doilea deceniu de existenţă a monedei euro pentru a definitiva Uniunea Economică şi Monetară consolidându-i organismele politice, atât pe plan intern, cât şi extern.
Domnule Preşedinte, domnule prim-ministru, domnilor preşedinţi de comisie, doamnelor şi domnilor, sunt convins că mă alătur părerilor majorităţii acestei camere atunci când spun că, la zece ani de la lansare, eu, în calitate de cetăţean european, sunt mândru de succesul monedei euro.
Aş dori să felicit Parlamentul pentru iniţiativa de a celebra cea de-a zecea aniversare a monedei noastre unice aici, în cadrul sesiunii plenare a Parlamentului European desfăşurate la Strasbourg.
Moneda euro şi Uniunea Economică şi Monetară au fost un succes, fără îndoială. De-a lungul acestor zece ani, moneda euro a adus multe avantaje tuturor membrilor zonei euro şi continuă să o facă şi astăzi, în mijlocul unei profunde crize economice şi financiare.
În scurta sa existenţă de zece ani, moneda euro a dobândit o reputaţie binemeritată de forţă şi stabilitate. Euro este cea de-a doua monedă a lumii datorită rolului său în economia internaţională şi este deja comparabil sub anumite aspecte cu dolarul ca instrument de comerţ şi mijloc de plată în finanţele internaţionale.
Mai presus de toate însă, moneda euro face parte din viaţa de zi cu zi a 330 de milioane de oameni din 16 ţări ale Uniunii Europene. Purtăm toţi în portofele acest simbol al unei identităţi europene comune: deoarece euro, în afara faptului că este o monedă, este un element central al proiectului nostru european, amintindu-ne într-un mod tangibil despre beneficiile procesului de integrare care a început cu peste jumătate de secol în urmă.
Moneda euro ne-a oferit niveluri scăzute ale inflaţiei şi rate mici ale dobânzilor, datorită unui cadru macroeconomic orientat către stabilitate. Moneda euro a dat un impuls evident comerţului şi investiţiilor în statele membre ale zonei euro. Moneda euro a facilitat, de asemenea, crearea a 16 milioane de locuri de muncă în ultimii zece ani în zona euro, de trei ori mai mult decât în deceniul anterior.
Moneda euro a încurajat integrarea financiară şi dezvoltarea unei pieţe unice; a protejat membrii din zona euro de turbulenţele externe; a fost şi continuă să fie un pol de stabilitate, nu numai pentru economia europeană, ci şi pentru economia globală.
Criza este, fără îndoială, o piatră de încercare pentru moneda euro. Totuşi, cei care consideră că Uniunea Economică şi Monetară nu este pregătită pentru a face faţă consecinţelor acestei crize se înşeală profund. Dimpotrivă, dacă moneda unică nu ar exista, efectele adverse ale crizei ar fi mult mai mari.
Multe state membre s-ar confrunta acum cu o mare volatilitate a ratelor lor de schimb şi ar putea chiar suferi atacuri speculative asupra monedelor lor. Diferenţa de randament a titlurilor datoriilor lor publice ar fi mult mai mare decât în prezent şi marjele lor de combatere a crizei prin stimulente fiscale ar fi mai reduse.
Pactul de stabilitate şi de creştere, reformat în 2005, a încurajat guvernele să-şi pună în ordine finanţele publice, ducând în 2007 la cel mai scăzut deficit bugetar din ultimii 25 ani, care le permite acum să facă faţă crizei dintr-o poziţie mai bună.
Pe parcursul acestei crize, acţiunile Băncii Centrale Europene au consolidat reputaţia solidă pe care aceasta o câştigase în primii ani de existenţă a Uniunii Economice şi Monetare.
Adoptând în mod decisiv măsurile necesare şi dând un exemplu în cooperarea cu celelalte bănci centrale din ţări industrializate, Banca Centrală Europeană a fost ghidul nostru în toată această perioadă şi a contribuit în mod substanţial la prevenirea unui imens colaps financiar.
Situaţia economică nu este aşa cum sperasem în acest moment în care sărbătorim aniversarea monedei euro, dar evenimentele evidenţiază mai mult ca oricând avantajele Uniunii Economice şi Monetare. Pentru ţările care încă nu au aderat la zona euro, aceasta este o opţiune din ce în ce mai atractivă, după cum s-a demonstrat săptămâna trecută în Bratislava, când am primit Slovacia ca cel mai nou membru al familiei monedei euro - cel de-al 16-lea.
Comisia şi Parlamentul European trebuie să continue să lucreze cu statele membre, cu Eurogrupul, cu Banca Centrală Europeană şi cu comunitatea internaţională pentru a ne plasa economiile pe calea reluării creşterii durabile.
În acest sens, recomandările Comisiei din raportul prezentat acum câteva luni privind primii zece ani de Uniune Economică şi Monetară, dezbătut recent de Parlament, sunt la fel de valabile sau chiar şi mai valabile astăzi decât erau primăvara trecută.
O mai mare vigilenţă bugetară, extinderea acesteia la alte aspecte macroeconomice, legătura dintre politicile macroeconomice şi reforma structurală, imaginea externă a monedei euro şi mai buna guvernare a Uniunii Economice şi Monetare sunt şi trebuie să fie în continuare temele principale pe care se bazează cel de-al doilea deceniu de existenţă a monedei euro, cu cel puţin la fel de multe succese ca primul.
Domnule Preşedinte, aş dori să închei aducând un omagiu viziunii şi ambiţiei părinţilor monedei euro, a căror imaginaţie şi acţiune hotărâtă ne-a lăsat moştenire o monedă de care toţi europenii pot fi mândri. Trebuie să protejăm baza acestui succes.
Criza a deschis un nou capitol pentru economia globală, în care Uniunea Economică şi Monetară trebuie să continue să aibă un rol relevant în serviciul intereselor şi al ambiţiilor comune ale tuturor europenilor.
Domnule Preşedinte, domnule Juncker, domnule Trichet, doamnelor şi domnilor, toată lumea implicată în crearea monedei europene vă este recunoscătoare dumneavoastră, domnule Preşedinte, şi dumneavoastră, doamnelor şi domnilor, pentru această iniţiativă extrem de binevenită de a celebra cea de-a zecea aniversare a creării monedei euro.
Sunt unul dintre oamenii care cred că este mai bine să evităm numărul din ce în ce mai mare de astfel de ceremonii, dar aceasta de astăzi se justifică deoarece marchează cea mai mare contribuţie la integrarea europeană de la alegerea Parlamentului European prin sufragiu universal în 1979. Am parcurs cu siguranţă o cale lungă şi poate această întrunire plăcută, prietenoasă, nu prezintă întregul tabloul.
Aş dori să aduc un omagiu tuturor celor care au stabilit ruta acestui parcurs şi celor care au urmat-o. Îi putem găsi originea îndepărtată în raportul primului-ministru al Luxemburgului, Pierre Werner, predecesorul dumneavoastră, în 1970. Criza monetară din anii de după 1970 şi fluctuaţia monetară au fost însă elementele care au declanşat acţiuni în acest domeniu. Atâta timp cât ratele de schimb valutar erau fixe, sistemul monetar nu ne-a împiedicat încercarea de a crea o piaţă comună. Totuşi, în momentul în care ele au început să fluctueze, a apărut această problemă.
După încercările eşuate de a crea un şarpe monetar, elanul puternic din Franţa şi Germania din perioada 1975-1980 a dus la reuniunea de la Bremen, în nordul Germaniei, şi la decizia de a crea un sistem monetar european şi de a introduce ecu, precursorul monedei euro. Această mişcare s-a bucurat de susţinerea şi sprijinul partenerilor noştri din ţările Benelux şi Italia.
După o perioadă de activitate redusă între anii 1980 şi 1988, procesul a primit un nou imbold cu crearea de către Consiliu a comisiei prezidate de Jacques Delors, care a avut drept rezultat semnarea Tratatului de la Maastricht.
Să-i salutăm deci pe pionierii care au fost implicaţi în această activitate, după cum aţi fost implicat recent şi dumneavoastră, domnule Preşedinte, ca şi prietenul meu, cancelarul Helmut Schmidt şi secretarul său de stat, Manfred Lahnstein; Bernard Clappier, guvernatorul Banque de France din acel moment şi coautor al Declaraţiei Robert Schuman din 1950; Alexandre Lamfalussy, care ne-a pus la dispoziţie experienţa sa extraordinară, aproape unică, pe parcursul lucrărilor comisiei privind Uniunea Monetară Europeană, pe care am înfiinţat-o alături de Helmut Schmidt pentru a relansa proiectul; Jacques Delors, preşedintele Comisiei Europene, care a preluat ştafeta; şi, nu în ultimul rând, negociatorii şi semnatarii Tratatului de la Maastricht care au redactat un text excelent, care practic nu a mai fost modificat de atunci, conduşi de cancelarul Helmut Kohl şi de preşedintele François Mitterrand, a căror hotărâre trebuie menţionată în mod special, împreună cu ceilalţi colegi ai lor. Astăzi trebuie să le mulţumim tuturor.
Cu această ocazie a celei de-a zecea aniversări, sărbătorită în momente de criză, ce putem spune în sprijinul monedei euro? Ce cuvinte alese putem utiliza la toasturile noastre de aniversare? Înainte de toate, succesul monedei euro a depăşit aşteptările, nu numai ale opozanţilor, bineînţeles, ci şi pe cele ale susţinătorilor acesteia. Nu voi intra în detalii deoarece am la dispoziţie doar cinci minute. În timpul convorbirilor mele cu cei mai eminenţi experţi monetari în perioada 1995 - 2000, aceştia erau sceptici în ceea ce priveşte introducerea monedei euro şi succesul acesteia.
În zece ani, moneda euro a devenit moneda numărul doi în lume şi, după cum tocmai s-a menţionat, una dintre monedele cele mai respectate. Buna sa gestionare a furnizat un scut de protecţie împotriva crizei şi o platformă pentru o creştere neinflaţionistă. Fără existenţa monedei euro, Europa continentală ar fi în prezent răvăşită de tornada monetară, care ar adânci criza economică.
Ne aşteptăm ca politica monetară să încerce să diminueze, în limita forţei monedei, impactul de depreciere al crizei şi să pregătească drumul pentru întoarcerea la creşterea neinflaţionistă, de care nu ne apropiem încă, moment până la care deficitele publice apreciabile şi nivelul datoriei declanşate de criză ar trebui să fi fost eliminate. În acest sens, avem încredere în conducerea şi în personalul Băncii Centrale Europene, care şi-au demonstrat experienţa considerabilă încă de la începutul crizei. Le respectăm, de asemenea, hotărârea şi independenţa.
Aş dori să închei cu două remarci. Trebuie să fim atenţi să nu dăm monedei euro o dimensiune globală, care ne-ar flata orgoliul, dar ar multiplica riscurile cu care ne confruntăm. Euro este moneda Europei şi trebuie să exprime cultura sa diferită, promovând un model raţional şi stabil printre celelalte monede ale lumii.
În final, nu cred că publicul general va trebui să aştepte prea mult pentru ca reglementarea bancară să fie restaurată în zona euro. Cred că putem solicita Băncii Centrale Europene să realizeze acest proces de restaurare a ordinii şi să supervizeze punerea sa în aplicare, în conformitate cu articolul 106 alineatul (5) din Tratatul de la Maastricht. Într-adevăr, avem nevoie de un elan puternic, de experienţă şi de un calendar pentru decizii pe care Banca Centrală Europeană l-ar putea redacta şi pe care Consiliul de Miniştri pentru zona euro, prezidat de dumneavoastră, domnule Juncker, l-ar putea apoi adopta şi pune în aplicare.
Voi încheia, domnule Preşedinte, spunând că simbolul integrării reprezentat de succesul monedei euro trebuie să ne dea curajul de a face următorul pas în crearea acestei Europe din ce în ce mai unite, aşa cum se recomandă în diferite tratate şi pe care dorim să o realizăm. Haideţi să contracarăm inevitabilul eşecului cu energia succesului. Acest succes poartă astăzi minunatul nume al monedei euro.
Domnule Preşedinte, moneda euro este rezultatul de succes al unei viziuni şi voinţe politice, nu produsul pieţei. Ea demonstrează ceea ce Europa poate realiza atunci când toate forţele sunt unite.
Doresc, bineînţeles, să salut şi să mulţumesc pe această cale în numele nostru, în numele copiilor noştri şi în numele tuturor celorlalţi, fondatorilor şi arhitecţilor acestui succes: Pierre Werner, care este printre noi, cancelarului Helmut Schmidt, preşedintelui Giscard d'Estaing, preşedintelui Comisiei Europene, Jacques Delors, cancelarului Helmut Kohl, preşedintelui François Mitterrand, baronului Alexandre Lamfalussy, lui Tommaso Padoa-Schioppa, Philippe Maystadt şi tuturor celorlalţi pe care nu i-am menţionat. Aş dori, de asemenea, să aduc un omagiu acţiunilor predecesorilor dumneavoastră, domnule Preşedinte, acţiunilor predecesorilor mei, cum ar fi Karl von Wogau, care este încă alături de noi, şi Christei Randzio-Plath, care este de asemenea alături de noi astăzi. Acţiunile acestui Parlament au avut un rol crucial în sensul că, în momentul de trecere la moneda euro, nu eram preocupaţi doar de transferurile conturilor în bănci, ci şi de cetăţenii noştri, pentru ca aceştia să se poată adapta, obişnui şi să poată adopta această nouă monedă care avea să fie a lor. Cred, de asemenea, că această acţiune a instituţiei noastre trebuie reamintită şi trebuie să i se acorde preţuirea pe care o merită.
Sunt de asemenea încântată de faptul că această ceremonie poate avea loc aici, în Parlamentul European, căminul democraţiei pentru toţi cetăţenii Europei. La urma urmei, moneda euro este prioritatea noastră numărul unu şi apoi a băncilor. Ea este cu siguranţă preocuparea europenilor, după cum au plăcerea de a ne spune. Anumite guverne ezită în ceea ce priveşte crearea de simboluri ale Europei. Totuşi, europenii înşişi au adoptat moneda euro ca simbol al apartenenţei la Uniunea Europeană.
Bineînţeles, nu utilizăm toţi moneda euro. Am fost 11 la început şi acum suntem 16. Ne aşteptăm la aderarea altor state. Totuşi, am impresia că această criză face ca anumite ţări să fie tentate să se gândească mai bine dacă ar trebui să aparţină sau nu zonei euro. Cred că acest lucru este cea mai bună dovadă a succesului nostru. Europa progresează în cele mai multe cazuri demonstrându-şi eficienţa şi, cu această ocazie care marchează cea de-a zecea aniversare a euro, putem vedea în mod clar că evaluarea monedei euro este în mare parte una pozitivă. Anumite ţări care ezitau la început ar putea bate acum la porţile zonei euro. Nu putem decât să le încurajăm să facă acest lucru în condiţiile tratatului, care nu au fost revizuite niciodată şi care sunt condiţii utile ce permit Europei să progreseze economic şi monetar pe baza a doi piloni de consolidare şi extindere.
Totuşi, o aniversare este şi un moment în care trebuie să privim spre viitor. Moneda euro, care a fost îmbogăţită de aceşti ultimi zece ani, trebuie acum să deschidă noi domenii de dezvoltare, şi nu acestea nu au fost deloc abordate, ci pentru că, pur şi simplu, încă mai sunt multe de făcut în acest sens.
În ceea ce priveşte cooperarea economică, Jean-Claude Juncker a descris criza prin care trecem. Nu este o situaţie normală. În contextul crizei actuale ştim cu toţii că, dacă am fi progresat în uniunea economică la fel de repede cum am progresat în uniunea monetară, am fi fost într-o situaţie mult mai bună astăzi. Haideţi să învăţăm prin urmare ceva din această situaţie. Nu este normal să ne axăm pe balanţele deficitului bugetar şi nu pe calitatea cheltuielilor publice. Guvernele trebuie să înveţe să discute împreună despre politicile lor economice. Nu este normal ca statele membre să împrumute la rate ale dobânzii atât de diferite când au aceeaşi monedă şi aceeaşi rată a dobânzii stabilită de Banca Centrală Europeană.
Acest lucru este valabil şi atunci când este vorba despre supervizarea pieţelor financiare. Preşedintele Giscard d'Estaing a menţionat articolul 105 alineatul (6), care este platforma noastră comună şi care ne permite să progresăm. Cred că una dintre lecţiile acestei crize este faptul că ea ne arată practic faptul că Banca Centrală Europeană va trebui să aibă un rol de supervizare. Nu dorim să separăm supervizarea pieţelor financiare de supervizarea macroprudenţială. Totuşi, pentru a realiza acest lucru, va trebui, ca lideri politici, să reflectăm la obţinerea unui echilibru. Dacă Banca Centrală Europeană doreşte consolidarea responsabilităţilor sale, va trebui să arătăm cum trebuie stabilit în viitor echilibrul instituţional în ansamblu.
Aş dori să fac o precizare finală privind rolul internaţional al monedei euro. Sunt de acord că nu trebuie să cerem privilegiul exorbitant de a fi moneda de rezervă. Totuşi, nu este normal pentru noi nici să creăm în zece ani moneda euro şi apoi, la zece ani de la trecerea la moneda euro, să fim încă pasivi în arena internaţională şi vocea puternică a monedei euro să nu se audă mai clar în procesul de restaurare a unui echilibru în sistemul monetar global.
În final, consider că moneda euro este mult mai mult decât o simplă monedă. De aceea, euro este un aspect important pentru acest Parlament. Este un instrument în slujba cetăţenilor noştri care trec prin criza cea mai profundă din ultima perioadă. Prin urmare, trebuie să utilizăm această creaţie minunată, acest simbol al Europei, pentru a ne ajuta cetăţenii să depăşească această criză în cele mai bune condiţii.
Domnule Preşedinte, zece ani de existenţă a monedei euro sunt într-adevăr un motiv de sărbătoare. Oricine ar fi spus acum zece ani că moneda euro se va dezvolta atât de splendid cum a făcut-o ar fi fost luat în derâdere. Multe persoane au contribuit la acest succes şi îmi amintesc de multe voci sceptice - euro era numit copil prematur şi proiect neviabil - dar astăzi ştim că a fost un proiect la care au contribuit multe persoane. Antevorbitorul meu ni i-a reamintit pe toţi cei care au contribuit la acest lucru, pietrele de hotar, sistemul monetar european, care a fost un acord cu Banca Centrală Europeană de a crea rate centrale, raportul Delors, care a prevăzut introducerea uniunii monetare în trei etape, Tratatul de la Maastricht - la numai doi ani de la căderea Zidului - şi perioadele de tranziţie. Multe persoane au contribuit la succesul de astăzi al proiectului monedei europene.
În calitate de preşedinte al comisiei, doamna Berès a spus deja că în această perioadă, în special din 1994 când a început punerea în aplicare a Tratatului de la Maastricht şi până în 2002, Parlamentul a cooperat activ la introducerea bancnotelor şi a monedelor, prin multe rapoarte, discuţii, avize şi propuneri, şi aş dori să mulţumesc în mod special celor doi preşedinţi de comisie din acel moment, domnul von Wogau şi doamna Randzio-Plath, care au reprezentat de asemenea Parlamentul în lume şi au dat acestui proiect, creat iniţial de guverne, sprijinul parlamentar de care avea nevoie. Lucrăm şi astăzi, sub conducerea doamnei Berès în calitate de preşedinte, pentru acelaşi tip de reprezentare.
La 18 noiembrie, Parlamentul a adoptat, cu o largă majoritate, un raport în care descriem succesele, riscurile şi problemele şi aş dori să menţionez doar câteva aspecte în plus faţă de ceea ce a spus doamna Berès.
Moneda euro a fost un mare succes şi este un proiect unic: o politică monetară centrală gestionată de Banca Centrală Europeană şi politici bugetare şi financiare locale. Este important ca pe viitor legătura dintre aceste două niveluri de responsabilitate din Pactul de stabilitate şi de creştere să fie menţinută şi în vremuri de criză. Fără acest Pact de stabilitate şi de creştere, fără o coordonare mai puternică a politicii bugetare şi financiare, moneda euro s-ar confrunta pe viitor cu riscuri ce pot fi evitate. În acest sens, fac apel în special la statele membre din zona euro, dar şi la întreaga Uniune Europeană, pentru a lua mai în serios decât în trecut această disciplină, această cooperare coordonată, în ceea ce priveşte anumite aspecte.
Moneda euro a diminuat inflaţia în mod considerabil, creând astfel încredere şi stabilitate, şi a devenit a doua cea mai deţinută monedă de rezervă într-o perioadă de timp mai scurtă decât se aştepta. Moneda euro a crescut presiunea pentru o reformă structurală în statele membre şi, de aceea, chiar în epoca globalizării, a devenit un "program de pregătire” pentru întreprinderi şi naţiuni. Instituţiile din zona euro - câteva au fost menţionate de antevorbitorul meu - Consiliul Ecofin, Eurogrupul şi multe alte instituţii au creat condiţiile necesare împreună cu Comisia şi cu Banca Centrală Europeană, deoarece acestea funcţionau deja, deoarece fuseseră puse în practică, deoarece funcţionau independent pentru a reacţiona în mod rapid, fiabil şi corect în contextul crizei economice.
Am văzut că moneda euro acţionează ca o pârghie pentru crearea unei pieţe financiare europene. Concluzia politică a acestor succese comune este că state cu o monedă comună şi cu o piaţă internă comună au atins un nivel unic de integrare care va asigura pace şi prosperitate.
Totuşi, nu putem considera că moneda euro este un bun garantat şi pe viitor. Există numeroase solicitări specifice şi cereri pentru a lua riscurile în serios: distanţarea economiilor naţionale, care este asociată cu riscuri considerabile legate de creşterea salariilor şi de deficitele bugetare, nu trebuie să fie ascunsă la această aniversare.
Un aspect total diferit este evoluţia variată a ratelor dobânzii pentru obligaţiunile guvernamentale. Vedem în prezent marja ratei dobânzii, care a scăzut fără îndoială, crescând din nou, aducând posibilitatea unor noi probleme în acest sens pentru statele membre din zona euro.
Aş dori să reamintesc Parlamentului că, în special în legătură cu extinderea zonei euro, nu se pot conferi rabaturi speciale şi că toate statele care sunt membre ale zonei euro pot şi trebuie să respecte aceste condiţii ale Tratatului de la Maastricht.
Moneda euro a fost bine primită de public. A câştigat încrederea lumii. A trecut de primul test şi a avut o contribuţie unică la integrarea permanentă a naţiunilor noastre în Europa. Şi de acest lucru putem fi cu toţii mândri. Vă mulţumesc.
Domnule Preşedinte, domnule Giscard d'Estaing, domnule Juncker, domnule Trichet, domnule Almunia, doamnelor şi domnilor, au fost menţionate deja multe aspecte importante.
În zece ani, moneda euro a devenit un puternic simbol al Europei. Totuşi, ideea că Europa ar putea crea o monedă unică, ale cărei baze au fost aşezate în special prin acordul de la Bremen privind sistemul monetar din 1978 şi prin crearea ecu, a fost primită în acel moment cu scepticism de pieţe şi de principalele autorităţi monetare din afara Europei. Ar trebui să le mulţumim călduros şi să felicităm toate persoanele care au luat această decizie şi ale căror nume au fost menţionate aici.
Crearea monedei euro este cea mai bună dovadă că Europa este capabilă, atunci când există voinţă politică, de a lua decizii pe termen lung pentru un viitor comun prosper. Această aniversare ne transmite deci un mesaj de speranţă pentru epoca actuală, deosebit de potrivit.
Trebuie să menţionăm, totuşi, că printre cetăţenii europeni existau până nu demult percepţii amestecate privind moneda euro. Pentru cei care călătoresc, avantajul unei monede unice era evident. Pentru cei care nu călătoresc, moneda euro era asociată cu creşterea preţurilor. Studiile au arătat de fapt că, în multe ţări, inflaţia era simţită, chiar dacă cifrele oficiale arătau că stabilitatea monetară fusese asigurată în special datorită acţiunii Băncii Centrale Europene. Realitatea este că anumite persoane au profitat în mod evident de moneda euro pentru a rotunji anumite preţuri şi probabil consumatorii nu erau destul de vigilenţi.
Atunci când moneda euro s-a apreciat faţă de dolar, am auzit de asemenea comentarii de la anumiţi fabricanţi care produc în mare parte în zona euro, dar vând în afara acestei zone. Banca Centrală Europeană a avut partea ei de critici, care nu au pus în discuţie independenţa acesteia, ci mai degrabă politica privind ratele dobânzii, care păreau a fi prea ridicate.
Astăzi, criza a schimbat multe dintre aceste percepţii. Înţelegem cu toţii că moneda euro este un factor determinant în ceea ce priveşte diminuarea repercusiunilor europene ale unei crize importate din Statele Unite. Banca Centrală Europeană a fost cu siguranţă banca centrală cea mai receptivă. Deciziile sale extrem de pertinente au fost salutate de toată lumea. Care ar fi fost situaţia dacă diferitele state membre ar fi trebuit să-şi apere fiecare moneda individuală? Devalorizările ar fi fost inevitabile şi nu am fi putut evita o criză monetară.
Rezultatele binevenite ale monedei euro trebuie să ne încurajeze să continuăm şi să extindem coordonarea politicilor economice şi să respectăm principiile Pactului de stabilitate şi de creştere. Este adevărat în prezent că pot fi şi poate ar trebui acceptate excepţii, dar acestea pot fi doar temporare, iar obiectivul unor finanţe publice echilibrate trebuie menţinut. Finanţe publice şi politici economice de înaltă calitate sunt de fapt, pe termen lung, mai necesare ca oricând. Sunt garanţia eficacităţii, a competitivităţii şi a creşterii. Sunt o condiţie pentru soliditatea monedei noastre, moneda euro.
Domnule Preşedinte, în aceste momente de nesiguranţă este important să se poată conta pe ceva cu o valoare fiabilă: moneda euro. Deoarece am avut un oarecare rol ca membru al Consiliului Ecofin în perioada de pregătire a viitoarei monede unice, am putut vedea îndoielile de ambele părţi şi precauţia statelor membre, care a transformat în final Eurogrupul într-un forum mai puternic de cooperare înainte de vreme. Mai mult, două dintre cele mai mari realizări ale Europei au fost obţinute prin hotărârea câtorva state de a lua măsuri pentru a face integrarea o realitate pentru toţi cetăţenii europeni. Mă refer la Acordul Schengen privind libera circulaţie a europenilor, pus în practică la iniţiativa a cinci state: Franţa, cu preşedintele Mitterrand, Germania, cu cancelarul Kohl, şi ţările Benelux. Elveţia s-a alăturat acum spaţiului Schengen, dar britanicii şi irlandezii evită încă o Europă a cetăţenilor.
Preşedintele Mitterrand şi cancelarul Kohl au fost de asemenea arhitecţii politici ai monedei euro, deşi au existat şi multe alte persoane care au sprijinit acest succes monetar, începând cu Jacques Delors. Prima lecţie pe care aş dori să o extrag din acest proces este că toţi cei care doresc o Europă mai bună nu trebuie să se teamă de acţiunea interguvernamentală, în special dacă există o coaliţie de state care vor cu adevărat ca Europa să progreseze. Tratatul de la Prüm, împotriva formelor grave de criminalitate, este un exemplu al acestei cooperări consolidate pozitive pentru Europa. Într-un moment în care Tratatul Constituţional este un proiect "mort şi îngropat”, ca urmare a votului împotrivă al unei coaliţii stranii de forţe politice nu numai din Franţa, ci şi din Ţările de Jos, şi când partea de legislaţie indigestă cunoscută sub numele de Minitratatul de la Lisabona este blocată în Irlanda şi posibil şi în Republica Cehă, ar trebui să demonstrăm că Europa încă funcţionează bazându-se pe un domeniu imens de cooperare consolidată.
În orice caz, atractivitatea monedei euro rămâne intactă. După Slovenia, ni s-a alăturat de curând şi Slovacia. Alte ţări sunt îngrijorate de faptul că nu pot beneficia şi mai mult de scutul de protecţie furnizat de euro. Chiar şi în Regatul Unit există voci care chestionează splendida izolare a ţării în faţa colapsului lirei, care a decăzut de la statutul de monedă de rezervă mondială la o monedă de nivel mediu în mai puţin de un secol. Datorită acţiunilor consecvente ale lui Wim Duisenberg, Jean-Claude Trichet şi ale altora, euro a devenit a doua monedă de rezervă a lumii în zece ani. Bineînţeles, dolarul rămâne regele tranzacţiilor globale, oferind încă o investiţie sigură, dar datoriile colosale acumulate de Statele Unite prin finanţarea stilului lor de viaţă de către restul lumii vor sădi din ce în ce mai mult sămânţa îndoielii privind abilitatea puterii economice numărul unu de a-şi onora angajamentele. De fapt, lumea financiară se îndreaptă spre un duopol euro/dolar. Orice duopol monetar trece în general prin ajustări de paritate care au adesea loc brusc. În aceste vremuri de recesiune pe scară largă, lumea are nevoie de stabilitate şi de noi certitudini. Moneda euro va avea un rol cheie în această nouă stabilitate. Banca Centrală Europeană (BCE) a făcut ceea ce era de făcut având în vedere criza financiară globală "fabricată în SUA”.
După cum a spus Jacques Delors, moneda euro este scutul care protejează întreaga Europă, dar ea nu a stimulat suficient economia europeană până acum. Banca Centrală Europeană se ocupă doar de politica monetară. La urma urmelor, Comisia este doar un consultant de primă clasă, care face sugestii în general utile, dar jucătorii economici reali rămân statele care, din nefericire, acţionează într-o manieră dezorganizată. Deşi armonizarea efectivă a puterii economice cumulate a 27 state ar putea face minuni, Eurogrupul, în ciuda eforturilor lăudabile ale lui Jean-Claude Juncker, rămâne încă doar un grup de discuţii informal. În primăvara anului 1999, am asistat la încercarea făcută în cadrul Eurogrupului de câţiva miniştri de finanţe, inclusiv Oskar Lafontaine, Dominique Strauss-Kahn, Carlo Ciampi şi alţii, pentru stabilirea unei cooperări economice şi monetare între Uniunea Europeană şi Banca Centrală Europeană. Wim Duisenberg a pus punctul pe i: "nu va exista niciodată o coordonare ex-ante cu Banca Centrală Europeană, deoarece va trebui întotdeauna să reacţionaţi ex-post la deciziile noastre.” Motivul acestei situaţii este evident: Banca Centrală Europeană este şi va rămâne independentă în aplicarea politicii sale monetare, dar independenţa nu înseamnă o interzicere a dialogului constructiv între instituţii responsabile de apărarea intereselor şi a destinului comun al 500 de milioane de europeni. Nimic nu împiedică statele să se organizeze mai bine pentru a obţine o coordonare adecvată a politicilor lor economice, înăuntrul Uniunii Europene, dar şi, în special, în reprezentarea Europei pe plan extern, după cum tocmai a concluzionat atât de corect Jean-Claude Juncker.
Domnule Preşedinte, domnule Giscard d'Estaing, domnule Juncker, domnule Trichet, domnule Almunia, doamnelor şi domnilor, mi se pare extrem de regretabil că relativ puţini membri se află aici astăzi pentru această şedinţă solemnă, pentru că este vorba cu adevărat de celebrarea unui eveniment istoric. Am auzit deja de la diferiţi antevorbitori cât de mult scepticism exista atunci când moneda euro a fost introdusă. Exista impresia că provocările logistice implicate de introducerea a miliarde de bancnote şi monede erau imposibil de gestionat şi că ideea de a combina o politică monetară comună cu politici fiscale separate în statele membre era văzută nu numai ca o provocare majoră, ci şi ca ceva pur şi simplu imposibil.
Astăzi, faptele ne arată că lucrurile nu stau aşa. Uniunea monetară europeană este o realitate; moneda euro există de zece ani. Face parte dintr-un mic miracol politic şi, o dată în plus, cuvintele lui Walter Hallstein, primul preşedinte al Comisiei, s-au dovedit a fi adevărate: "Cine nu crede în minuni în afacerile europene nu este realist.”
Îndoielile cetăţenilor, dintre care mulţi, din multe state membre, credeau iniţial că moneda euro avea să aibă drept rezultat o creştere uriaşă a preţurilor, au dispărut acum. Moneda euro a fost acceptată acum şi primită chiar cu entuziasm de mulţi cetăţeni. A devenit un identificator european vizibil: în afara imnului şi a steagului, este unul dintre puţinele simboluri pe care îl avem astăzi.
Cred că se poate spune că în primii ani ai Băncii Centrale Europene, Europa şi economia europeană navigau pe ape relativ liniştite, prin urmare băncii i-a fost destul de uşor să urmeze o politică de stabilitate. Chiar şi aşa, merită semnalat că rata medie a inflaţiei din primii zece ani de monedă euro a fost de aproximativ 2%, cu alte cuvinte, mai mult sau mai puţin ţinta pe care o stabilise chiar Banca Centrală Europeană. Marca germană, pe de altă parte, care era întotdeauna dată ca exemplu în ceea ce priveşte stabilitatea, avusese o rată medie a inflaţiei de 3% în cei 50 de ani de existenţă. Se poate spune, prin urmare, că Banca Centrală Europeană a funcţionat foarte bine.
Totuşi, acum, în aceste vremuri de criză, Banca Centrală Europeană îşi arată adevărata sa forţă şi calitate. Are un rol extrem de important aici. S-a dovedit a fi independentă, eficientă şi încrezătoare în sine şi acţionează hotărât şi rapid. A devenit un exemplu pentru anumite bănci centrale, atât din ţările europene care nu fac încă parte din zona euro, cât şi în afara Europei. A dovedit în mod clar Rezervei Federale în Statele Unite că poate urma o politică de succes, nu în ciuda independenţei sale, ci mai ales pentru că este independentă din punct de vedere politic şi nu se supune instrucţiunilor mai multor guverne.
Ştim acum că, în prezent, după ce sectoarele bancare din statele membre au fost aduse sub o umbrelă protectoare, statele membre se află în curs de elaborare a mai multor planuri de stimulare economică pentru a absorbi impactul negativ al crizei financiare asupra economiei reale. Acest lucru va presupune alte provocări pentru Banca Centrală Europeană, deoarece există riscul ca diferenţele de abordare să distorsioneze concurenţa şi ca nivelul de convergenţă care, în parte, există acum între membrii zonei euro, să se piardă şi să existe evoluţii din ce în ce mai divergente. Acest lucru trebuie contracarat, de aceea este atât de crucial şi important ca Pactul de stabilitate şi de creştere să nu fie subminat sau eliminat. Dimpotrivă: trebuie să ne asigurăm că acesta rămâne valabil. De aceea, este de important, de asemenea, ca reformele structurale necesare pe care Comisia şi Banca Centrală Europeană le-au solicitat în mod repetat în trecut să fie urmate de fiecare stat membru în parte.
Banca Centrală Europeană va dobândi o nouă sarcină în anii următori. Criza ne-a învăţat că avem nevoie de o anumită supervizare europeană a pieţei financiare şi acesta este un domeniu în care Banca Centrală Europeană poate deţine un rol major. A semnalat că, în principiu, este dispusă să introducă un anumit sistem central european de supervizare analog Sistemului European al Băncilor centrale. Rolul internaţional al monedei euro trebuie să fie consolidat în continuare. Zona euro trebuie să vorbească cu o singură voce şi să fie reprezentată ca o singură unitate în organizaţii internaţionale cum sunt Fondul Monetar Internaţional şi OCDE (Organizaţia pentru Cooperare şi Dezvoltare Economică).
Este adevărat că o monedă unică fără o politică economică fiscală unică este şi va continua să fie o întreprindere riscantă. Aceasta nu este o bagatelă. Uniunea Europeană se confruntă încă cu câteva provocări majore: ne confruntăm cu niveluri ridicate şi, din păcate, în creştere, ale şomajului, cu schimbări demografice, presiuni migratorii, sărăcie crescândă în anumite sectoare ale societăţii şi cu o concurenţă mai acerbă în contextul globalizării. Zona euro va putea să înfrunte aceste provocări doar dacă politicile economice ale statelor membre sunt legate mai strâns între ele. Numirea unui preşedinte al zonei euro a fost primul pas în această direcţie, dar acesta este doar primul pas: mai sunt încă multe de făcut.
Domnule Preşedinte, doamnelor şi domnilor, după zece ani, spaţiul tot mai mare creat de moneda euro în comerţul internaţional şi utilizarea sa ca monedă de rezervă arată că euro a devenit un punct de referinţă mondială. Euro a garantat stabilitatea monetară şi a ajutat la integrarea economiilor statelor membre care l-au adoptat, în ciuda anumitor erori de apreciere care au creat probleme cetăţenilor atât din cauza ratelor de schimb reale între monedele naţionale şi moneda euro, cât şi din cauza puţinelor verificări realizate ulterior cu privire la preţurile bunurilor şi serviciilor.
Moneda euro a fost creată fără a fi impusă din afară şi fără războaie de cucerire sau hegemonii politice. A fost rezultatul unei uniuni libere a 11 state care au crezut în crearea unei Uniuni Economice şi Monetare, aşa cum a fost aceasta prevăzută în tratate, ca un pas esenţial în încercarea de a obţine uniunea politică care din nefericire tot nu se vede încă.
Anumite probleme înregistrate se datorează ineficienţelor unui sistem care nu era pregătit pentru activitatea de gestionare a celuilalt mare fenomen asociat; mă refer la ritmul crescut al internaţionalizării şi la marile schimbări în modul în care comerţul se desfăşoară la nivel internaţional. Moneda euro a făcut posibilă înfruntarea unei serii de dificultăţi, dintre care cea mai gravă este criza financiară din prezent, şi ne-a protejat de presiunile mari care au afectat pieţele. Dacă nu ar fi existat moneda euro, am fi repetat experienţa din 1992, la un nivel mai grav.
Marcăm această a zecea aniversare primind călduros intrarea Slovaciei, cea de-a 16-a ţară care a aderat la zona euro. Măsurile introduse de Banca Centrală Europeană (BCE) şi de Comisie pentru a combate criza actuală au acţionat ca un tampon şi ca o formă de limitare, dar susţinem în continuare, după cum am făcut adesea în şedinţele Parlamentului, că ni se pare de neconceput să avem o politică monetară deconectată de politica economică. Într-adevăr, situaţia actuală este oarecum anormală: 16 state membre cu monedă unică, 27 politici economice naţionale coordonate de Comisie cât de bine poate şi 11 state membre cu monedele lor naţionale.
Coordonarea unei politici monetare cu o politică economică ce nu există nu este cu siguranţă ceva facil de realizat, dar dacă instituţiile responsabile pentru politicile economice din ţările noastre nu comunică cu băncile centrale şi cu Banca Centrală Europeană, care trebuie să coordoneze toate aceste politici şi viceversa, Uniunea Europeană va întâmpina noi dificultăţi în confruntarea comună a crizei actuale şi a provocărilor continue pe care lumea externă şi globalizarea ni le pun în cale.
Sperăm ca evenimentele recente să convingă oamenii despre nevoia de a face faţă schimbării în Europa, readucând economia reală în centrul preocupărilor şi asigurând o mai bună coeziune şi legătură între Banca Centrală Europeană şi instituţiile europene responsabile pentru stabilirea strategiei politice şi de planificare. Criza recentă a energiei ne-a arătat de asemenea că o politică economică comună privind principalele aspecte strategice este de interes vital pentru public şi nu poate fi amânată. Dacă există voinţă politică, introducerea unei asemenea politici va fi facilitată de puterea crescândă a monedei euro.
în numele Grupului Verts/ALE. - (FR) Domnule Preşedinte, domnule Giscard d'Estaing, domnule Juncker, domnule Trichet, domnule comisar, doamnelor şi domnilor, aş dori să vă reamintesc că, în anul 1992, atunci când era încă extrem de nesigur că Franţa va vota în favoarea Tratatului de la Maastricht, Jacques Delors a vorbit adunării generale a partidului ecologist francez reuşind să obţină procentul de 1% sau 2% care lipsea.
Ne-a spus: "Votaţi pentru moneda euro, apoi vom avea o Europă politică, deoarece dacă nu creăm o Europă politică pentru a controla Europa, oamenii nu o vor accepta; nu o vor accepta niciodată.” Nu ne-a convins. Tratatul de la Maastricht a fost aprobat, dar nu a fost creată nicio Europă politică. Aceasta este exact problema cu care ne confruntăm astăzi.
De ce eram împotriva monedei euro în acel moment? Existau două motive principale. Mai întâi, credeam că Europa avea să fie târâtă de criteriile Maastricht în cel puţin cinci ani de politică de recesiune prociclică şi, în al doilea rând, consideram că modul în care politica monetară fusese încorporată în politica economică generală de Tratatul de la Maastricht nu era satisfăcător. De dragul independenţei Băncii Centrale Europene, am separa politica monetară de restul politicilor.
Trebuie să spun destul de sincer că, deşi încă nu sunt convins de Tratatul de la Maastricht astăzi, ca şi toţi ceilalţi ecologişti, sunt oarecum atras de schimbările pe care le-au suferit legislaţia şi aplicarea Uniunii Economice şi Monetare.
Au avut loc trei schimbări majore. Mai întâi, stabilitatea preţurilor a fost stabilită la un nivel ceva mai scăzut, dar aproape de 2%. Această ţintă poate părea puţin absurdă. În prezent, când lumea este ameninţată de deflaţie şi situaţia este agravată de tendinţa anumitor ţări de a reduce în grabă rata TVA-ului ca parte a unei politici keyneziene, este evident că stabilirea acestei ţinte de 2% nu se mai face doar de dragul spectacolului. Dacă nu menţinem această ţintă de 2%, riscăm să ni se impună rate ale dobânzii foarte ridicate.
Cea de-a doua reformă majoră este bineînţeles reforma Pactului de stabilitate şi de creştere realizată în 2005, care ne permite astăzi să avem o politică contraciclică menită să combată criza.
Cea de-a treia mare transformare este schimbarea modului de lucru în practică. Acest dialog permanent, după cum a fost subliniat încă o dată în această reuniune a Parlamentului, între domnul Trichet, domnul Almunia, domnul Juncker şi domnul Barroso este, strict vorbind, contrar Tratatului de la Maastricht. Privesc această formă de cooperare dintre domnul Trichet şi domnul Almunia, de exemplu, ca fiind echivalentul celei dintre domnul Bernanke şi domnul Paulson, care este o evoluţie pozitivă şi de dorit. Ce trebuie făcut prin urmare? Tot ce aş putea spune este că trebuie să aplicăm în mod corespunzător elementele pozitive ale Tratatului de la Maastricht.
Avem o problemă reală în ceea ce priveşte definirea ratei de schimb valutar, care a fost menţionată de câteva ori de către predecesorii mei. Sarcina de a stabili rata de schimb îi revine Consiliului. Trebuie să găsim mijloacele pentru a ne asigura că rata de schimb stabilită de Consiliu pentru Europa nu este derivată aleatoriu din rata dobânzii aleasă de Banca Centrală Europeană, ci că ea reflectă în mod corespunzător o politică industrială. Trebuie să găsim instrumentele adecvate pentru acest lucru.
În al doilea rând, obiectivul Băncii Centrale Europene este nu numai menţinerea unei rate apropiate de 2%, ci şi de a aplica politica Europei şi prin aceasta mă refer la strategiile de la Lisabona şi Gothenburg. Trebuie să avem o politică în materie de refinanţare şi de rescontare a datoriilor private de către Banca Centrală Europeană, în conformitate cu strategiile de la Gothenburg şi Lisabona.
În final, după cum s-a menţionat deja, trebuie să existe supervizare la nivel european, iar Banca Centrală Europeană este cea mai în măsură să îndeplinească această funcţie.
Este regretabil că nu profităm de această şansă pentru a examina în profunzime consecinţele implementării politicilor neoliberale şi monetariste - utilizând moneda euro ca scuză - care au contribuit la situaţia socială gravă din prezent şi la creşterea inegalităţii, a ratei şomajului, a muncii precare şi prost plătite şi a sărăciei.
Este inacceptabil că ne agăţăm de dogme ideologice, cum sunt stabilitatea preţurilor şi criteriile iraţionale ale Pactului de stabilitate şi de creştere, care sunt folosite drept pretext pentru a urmări privatizarea şi a elibera statul de responsabilitatea pentru funcţiile sociale. Această abordare implică de asemenea ideea unui stat minimal şi o mai mare eficienţă a sectorului privat, cu scopul de a impune acceptarea aşa-numitei reduceri a salariilor, care are drept rezultat în prezent creşteri mici, nominale, ale salariilor şi chiar o reducere a salariilor reale, după cum o demonstrează în mod regretabil cazul portughez.
Nu putem fi de acord cu falsa independenţă a Băncii Centrale Europene, care amână la nesfârşit deciziile de a reduce rata dobânzii şi care menţine moneda euro supraevaluată doar pentru a proteja ţările cu economii mai dezvoltate şi grupurile economice şi financiare mai puternice, înrăutăţind astfel greutăţile economiilor mai fragile şi ale persoanelor cu resurse financiare mai mici.
Această politică a Băncii Centrale Europene a avut drept rezultat contracţia economiei europene, demonstrând în mod clar necesitatea unor reduceri şi mai mari ale ratelor dobânzii de referinţă. Pe măsură ce puterea de cumpărare a lucrătorilor şi a pensionarilor a scăzut în ultimii zece ani, profiturile grupurilor economice şi financiare au atins nivelul maxim din ultimii 30 ani, având drept rezultat bucuria şi satisfacţia la care am asistat în această sală. Chiar şi acum, în situaţia de criză pe care au cauzat-o, aceste grupuri continuă să naţionalizeze daunele pentru a privatiza apoi profiturile, în timp ce lucrătorii, micro-întreprinzătorii şi întreprinzătorii mici, pensionarii şi şomerii suferă consecinţele crizei, având dreptul, în cel mai bun caz, doar la nişte resturi. Priviţi ce se întâmplă în sectorul financiar, unde anumite bănci şi-au mărit diferenţele de randament ale titlurilor de mai multe ori de la începutul crizei financiare şi unde marja percepută s-a dublat în interval de un an, penalizând creditul nou şi mai mult.
Insistăm prin urmare asupra nevoii urgente de a ne rupe în mod corespunzător de aceste politici neoliberale şi monetariste, punând punct Pactului de stabilitate, paradisurilor fiscale şi falsei independenţe a Băncii Centrale Europene. Insistăm prin urmare asupra nevoii de a mări semnificativ bugetul Uniunii Europene în baza unei juste distribuţii a veniturilor şi averilor, pentru a crea o politică reală de coeziune economică şi socială şi pentru a respinge măsurile care sunt similare, cu alte cuvinte măsurile de tip "scapă cine poate”, permiţându-le celor bogaţi să devină şi mai bogaţi celor săraci să devină şi mai săraci, după cum o demonstrează clar inegalităţile şi disparităţile din ce în ce mai mari dintre economiile din zona euro.
Insistăm, prin urmare, asupra nevoii de a susţine producţia, microîntreprinderile şi întreprinderile mici şi mijlocii; de a promova servicii publice de calitate; de a facilita creditarea şi de a îmbunătăţi puterea de cumpărare a familiilor, şi nu numai a celor mai defavorizate, ci şi a claselor de mijloc; de a crea mai multe locuri de muncă şi de a reduce sărăcia şi mizeria a milioane de cetăţeni din ţările noastre.
în numele Grupului IDN/DEM. - Domnule preşedinte, bucuraţi-vă din plin de cea de-a zecea aniversare a euro, fiindcă mă îndoiesc că va exista şi o a douăzecea. Ceea ce am văzut în această dimineaţă ne aduce aminte de vremurile sovietice. Vă amintiţi de planurile cincinale care erau prezentate drept succese chiar înainte de lansarea acestora şi de vremurile când se vorbea mult despre recoltele-record şi cifrele de producţie fantastice ale tractoarelor? La fel ca în acele zile, în această dimineaţă am ascultat o pleiadă de birocraţi nealeşi, îmbătrâniţi, vorbindu-ne despre succesul fabulos al întregii poveşti. Toate acestea sunt amăgiri.
Ideea că BCE şi-a îndeplinit rolul cu succes este surprinzătoare. Banca Centrală Europeană a mărit rata dobânzii exact în iulie anul trecut, în plin declin al pieţelor şi pe fondul reducerii substanţiale a ratelor dobânzii în restul lumii. Desigur, aceste lucruri nu mă miră, deoarece euro nu înseamnă altceva decât impunerea voinţei clasei politice asupra popoarelor Europei. Ţin să vă amintesc că doar două ţări - Danemarca şi Suedia - au organizat un referendum pentru introducerea monedei euro şi ambele au votat "nu”, acel banal cuvânt pe care toată lumea încearcă să-l evite pe cât posibil.
Zona euro nu a fost pusă la încercare până acum, însă va fi în curând. Spania se confruntă cu probleme economice. Italia n-ar fi trebuit să adere niciodată la zona euro, după cum au afirmat economiştii germani la acea vreme, însă, după părerea mea, ar trebui să ne îndreptăm atenţia asupra situaţiei din Grecia. Mii de tineri au ieşit în stradă să protesteze, cerând guvernului să ia măsuri, să reducă ratele dobânzii, solicitând intervenţia guvernului în vederea devalorizării. Însă guvernul elen este imobilizat în cămaşa de forţă a euro. Nu poate face nimic. Viitoarele alegeri generale din Grecia nu vor putea schimba situaţia în niciun fel. Din moment ce oamenii au fost privaţi de posibilitatea de a-şi decide viitorul prin vot, mă tem că violenţa devine singura alternativă logică.
Prin introducerea monedei euro, aţi reuşit să împingeţi popoarele într-o capcană economică, iar pentru a ieşi din aceasta, va fi nevoie de mult curaj şi de o conducere eficientă; altfel, consecinţa inevitabilă va fi prăbuşirea economiei. Puteţi lansa proteste şi insulte dacă doriţi, dar nu uitaţi că Marea Britanie, aflată în afara zonei euro, a fost capabilă să devalorizeze, să reducă substanţial ratele dobânzilor. Noi am reuşit să facem ceea ce era necesar. Râdeţi în continuare dacă simţiţi nevoia, dar aţi observat că azi dimineaţă obligaţiunile din Grecia se tranzacţionau pe piaţă cu 233 de puncte de bază peste nivelul obligaţiunilor din Germania? Îmi dau seama că mulţi dintre cei prezenţi în această sală nu prea înţeleg ce înseamnă asta, iar cei care înţeleg vor face tot posibilul să ignore acest lucru. Puteţi continua să vă ascundeţi capul în nisip, dacă doriţi; puteţi ignora ceea ce se întâmplă pe pieţe, însă, cu timpul, pieţele se vor întoarce împotriva dumneavoastră.
Domnule preşedinte, în ultimii 200 de ani au existat cel puţin şase încercări de a crea monede unice sau mecanisme ale cursurilor de schimb fixe. Toate au eşuat, provocând daune celor implicaţi, iar cu euro se întâmplă acelaşi lucru. Dezechilibrele prezise de mult de către sceptici încep să se facă simţite. Competitivitatea Italiei este la pământ. Experienţa Spaniei este precum a taurului în coridă: mândru şi puternic la început şi zăcând în nisip, rănit de moarte, la sfârşit. Tulburările recente din Grecia au legătură evidentă cu şomajul, rezultat ca urmare a supraaprecierii euro. Diferenţa de randament a obligaţiunilor emise de Grecia şi Germania au atins niveluri fără precedent - peste 200 de puncte de bază.
Pieţele speculează pe marginea prăbuşirii euro. În Marea Britanie, putem să respirăm uşuraţi că ne-am păstrat moneda naţională şi că nu suntem legaţi de locomotiva ruginită a zonei euro. La mulţi ani, euro!
în scris. - A zecea aniversare de la votul asupra propunerii prezentate Parlamentului, în numele Consiliului de Miniştri, de către Gordon Brown (preşedinte al Consiliului la acea vreme), privind blocarea cursurilor de schimb la nivelul din acea zi şi crearea monedei euro, este un prilej de a celebra zece ani de succes, stabilitate şi soliditate a uneia dintre cele două monede de referinţă pe plan mondial.
Criza economică actuală ar fi fost însoţită de turbulenţe pe pieţele monetare dacă ar fi existat încă peseta, lira, drahma ş.a.m.d., ca monede separate care ar fi generat fluctuaţii ameţitoare ale cursurilor de schimb. Moneda unică a fost o ancoră de stabilitate pentru ţările din zona euro, lucru demonstrat de traiectoriile divergente ale Islandei şi Irlandei.
Aniversarea reprezintă, de asemenea, o ocazie de a dezbate dacă viitorul economic pe termen lung al Marii Britanii este condiţionat de aderarea la zona euro. Desigur, Marea Britanie se poate descurca pe termen scurt rămânând în afara acesteia, însă, pe termen lung, riscăm să pierdem mult: firmele noastre sunt dezavantajate pe piaţa europeană din cauza costurilor de conversie şi de acoperire a riscurilor, cu care nu se confruntă şi concurenţii lor de pe această piaţă; în plus, investitorii străini pe piaţa europeană vor prefera zona monetară cu cea mai mare acoperire.
în scris. - (EL) Şedinţa solemnă a Parlamentului European, marcând cea de-a zecea aniversare a Uniunii Economice şi Monetare (UEM), pe fondul unei grave crize a sistemului capitalist, are loc după ce Parlamentul a adoptat o serie de rezoluţii şi rapoarte pe aceeaşi temă şi reprezintă o nouă încercare de a îndulci pilula amară a politicii antipopulare şi antisindicale a UE care, în urma prăbuşirii socialismului, a continuat până la Tratatul de la Maastricht, considerat un adevărat atac la adresa drepturilor şi libertăţilor în domeniul muncii.
UEM, înfiinţarea Băncii Centrale Europene şi lansarea monedei euro constituie verigi indispensabile în lanţul restructurărilor capitaliste favorizate de capital, având ca scop apărarea împotriva revendicărilor lucrătorilor şi protejarea rentabilităţii prin intensificarea exploatării claselor muncitoare şi populare.
Argumentele referitoare la stabilitatea preţurilor, reducerea inflaţiei şi protejarea economiilor de riscuri şi crize s-au dovedit a fi învechite. UEM protejează profiturile monopolurilor şi facilitează privatizarea şi fuziunea.
În ultima decadă, veniturile lucrătorilor s-au redus, relaţiile dintre partenerii sociali s-au înrăutăţit, drepturile de asigurări sociale au dispărut, iar serviciile de sănătate şi educaţie s-au deteriorat, devenind bunuri privatizate.
Lucrătorii nu sunt de acord cu strada europeană cu sens unic şi cu susţinătorii acesteia, resping Strategia şi Tratatul de la Lisabona şi luptă împotriva UEM şi chiar a UE, sprijinind puterea socială şi economia socială.
în scris. - (PL) În cadrul dezbaterii despre euro, aş dori să atrag atenţia asupra a trei aspecte negative ale existenţei sale.
În primul rând, încă de la introducerea euro, adică din 2002 până în 2007 inclusiv, cele trei state membre din afara zonei euro (Anglia, Suedia şi Danemarca) au cunoscut o dezvoltare mai accelerată decât statele membre ale zonei euro. Venitul naţional brut din aceste trei ţări a crescut cu un ritm aproape dublu faţă de media înregistrată în zona euro, iar nivelul şomajului a fost mai redus.
În al doilea rând, măsurile de combatere a efectelor actualei crize financiar-economice sunt fără îndoială mai eficiente în aceste ţări decât în zona euro. Băncile centrale din Anglia, Suedia şi Danemarca au redus rapid şi în mod evident ratele dobânzilor, asigurând în acelaşi timp necesarul de lichiditate pentru băncile comerciale. De asemenea, s-ar părea că politica fiscală practicată în aceste ţări va fi mai eficientă decât cea existentă în zona euro.
În al treilea rând, noile state membre care vor adera la zona euro vor trebui să îndeplinească o serie întreagă de criterii monetare şi fiscale cu doi ani înainte de aderare. Câteva dintre aceste criterii se contrazic unele pe altele, ca de exemplu necesitatea participării la MCS II - şi, prin urmare, necesitatea menţinerii cursului de schimb al monedei naţionale faţă de euro în cadrul unui interval de fluctuaţie de ± 15% - şi, în acelaşi timp, menţinerea unui nivel redus al ratei inflaţiei. Contracararea presiunii devalorizării asupra monedelor naţionale implică necesitatea intervenţiei băncilor centrale, ceea ce înseamnă punerea în circulaţie a unor sume mai mari în monedă naţională, iar aceasta atrage în mod evident creşterea presiunii inflaţioniste. Din moment ce Comisia îşi propune să încurajeze noile state membre, ar trebui să aibă în vedere eliminarea acestei inconsecvenţe evidente.
Domnule preşedinte, doamnelor şi domnilor, Uniunea Economică şi Monetară a început la 1 ianuarie 1999, 11 state membre ale UE adoptând moneda unică la aceeaşi dată. Euro a împlinit 10 ani la 1 ianuarie 2009. În acelaşi timp, Slovacia a devenit a şaisprezecea ţară care a adoptat euro.
După cum a afirmat domnul Juncker în discursul domniei sale către Parlament, euro este fără nicio îndoială o "ancoră de stabilitate”. Aceasta a fost o constatare dureroasă pentru ţările care au rămas în afara zonei euro.
Deşi cea de-a zecea aniversare a euro este umbrită de griji cu privire la o posibilă adâncire a recesiunii, sunt încrezător în capacitatea zonei euro de a depăşi această criză. Totuşi, pentru aceasta va fi nevoie de eforturi considerabile din partea Uniunii. Conform ultimelor estimări, efectul pachetului de stimulare aprobat se va situa cu mult sub valoarea de 1,5% din produsul intern brut din zona euro. Conform estimărilor actuale, se va situa în jurul valorii de 0,6%. Sunt necesare măsuri de stimulare suplimentare.
Succesul euro este incontestabil, însă nu ar fi fost posibil dacă nu s-ar fi depus eforturi susţinute. Acum trebuie să consolidăm rolul Europei în supravegherea pieţelor financiare şi să respectăm principiile de bază şi criteriile Uniunii Economice şi Monetare.
La 1 ianuarie 2009, euro a devenit moneda oficială a Slovaciei. Începând cu acea dată, crucea dublă reprezentată pe trei culmi de deal de pe steagul slovac a apărut la rândul său pe monedele de un euro şi doi euro, fiind pusă în circulaţie în toată zona euro.
Acea zi a reprezentat un moment istoric pentru Slovacia, iar noi, slovacii, suntem mândri că ţara noastră a fost prima din fostul bloc socialist care a introdus moneda euro în anul simbolic al aniversării a 10 ani de la crearea zonei euro.
Îmi exprim aprecierea pozitivă pentru faptul că actualul guvern slovac a respectat angajamentul asumat de Mikuláš Dzurinda, al cărui cabinet a adoptat, în toamna anului 2004, un plan de înlocuire a coroanei slovace cu moneda unică europeană, stabilind ca dată ţintă începutul lui 2009.
De asemenea, se cuvine să adresez aici, în cadrul PE, mulţumiri cetăţenilor slovaci, deoarece aceştia, în calitate de protagonişti ai reformelor "Dzurinda”, dificile, dar necesare, au perseverat, permiţând Slovaciei să devină o ţară europeană de succes.
De la 1 ianuarie 2009, euro va stabili punţi între Slovacia şi Uniunea Europeană în fiecare zi.
în scris. - Introducerea, în urmă cu 10 ani, a monedei unice EURO a marcat desăvârşirea unui proces ale cărui implicaţii depăşesc cu mult sfera economicului, definitivarea Uniunii Economice şi Monetare demonstrând angajamentul statelor membre de a asigura atât unitatea economică, cât şi politică a UE.
Succesul monedei euro reprezintă, aşadar, reuşita demersului construirii unei entităţi menite să asigure promovarea la nivel internaţional a valorilor europene şi afirmarea Uniunii Europene ca principalul actor în relaţiile comerciale şi financiare din economia mondială.
Consider că avantajele oferite de adoptarea monedei unice euro - legate de stabilitatea macroeconomică, reducerea semnificativă a variaţiei preţurilor, promovarea creării de locuri de muncă şi susţinerea creşterii productivităţii, toate pe fondul sporirii rezistenţei la şocurile externe - justifică depunerea tuturor eforturilor din partea noilor state membre şi, în special, a României, pentru a îndeplini cât mai rapid criteriile de convergenţă şi a se integra în zona euro.
Încă de la lansarea euro, la 1 ianuarie 1999, moneda unică s-a dovedit a fi, în multe privinţe, un factor important în stabilitatea economiei UE. Moneda unică este, în primul rând, forţa motrice a schimburilor economice europene: dispariţia cursurilor de schimb în ţările din zona euro este un beneficiu important şi vizibil pentru cetăţeni, încurajând totodată mobilitatea în UE.
În afară de avantajele evidente, euro s-a dovedit a fi o ancoră de stabilitate în contextul crizei financiare. Doar o monedă unică folosită de mai multe state membre şi economii naţionale este în măsură să atenueze efectele dramatice ale crizei economice. Uniunea monetară permite aplicarea pârghiilor macroeconomice la nivel internaţional şi adoptarea de măsuri eficiente împotriva crizei financiare.
În cele din urmă, totuşi, euro este şi un simbol al integrării europene şi al drumului îndelungat pe care popoarele Europei l-au străbătut deja împreună. Uniunea monetară este următorul pas logic după uniunea economică, pregătind, de asemenea, terenul pentru o integrare europeană mai profundă.
în scris. - În urmă cu aproape un an, cu ocazia împlinirii a 10 ani de la crearea Băncii Centrale Europene (BCE) și crearea Uniunii Economice și Monetare (UEM), arătam că: ”La 10 ani de existenţă, rezultatele obţinute de către UEM constituie succese indubitabile”.
Cred în actualitatea acestei aprecieri, după cum sunt convins de importanța solidarității pe care statele membre trebuie să o manifeste în acțiunea lor comună pentru a combate efectele crizei financiare și a diminua efectele negative ale crizei economice globale. Europa se află în cea mai precară situație economică de la sfârșitul celui de al doilea război mondial. În acest context, aniversarea celor 10 ani de la introducerea monedei euro trebuie să ne readucă în atenție marile proiecte ale construcției europene.
Introducerea monedei unice europene, ca și crearea UEM, au fost decizii comune realizate prin coordonare și solidaritate în jurul valorilor europene. De acest fel de atitudine avem nevoie şi în acest an pentru crearea şi implementarea cu succes a unor măsuri anticriză. Competitivitatea europeană trebuie menţinută în eurozonă și trebuie sporită în statele membre care se pregătesc pentru aderarea la zona euro, iar interesele divergente ale membrilor UEM trebuie să fie subordonate interesului economic comun al UE.
(IT) Doamnă preşedintă, doamnelor şi domnilor, îmi face o deosebită plăcere pentru mine să iau cuvântul în această sală de şedinţe a Parlamentului, în prezenţa reprezentanţilor aleşi din toate cele 27 de state membre. Rareori mi se oferă o astfel de ocazie de a vorbi în faţa unui public atât de numeros.
Aş dori să folosesc acest prilej pentru a explica de ce am votat în favoarea raportului Belder referitor la relaţiile comerciale şi economice cu Balcanii de Vest. Mă declar fără rezerve în favoarea adoptării de măsuri de către Uniunea Europeană pentru a facilita integrarea acestor ţări în Uniune. În opinia mea, este important ca sprijinul economic acordat până acum să crească şi consider că ar trebui să facem posibilă intensificarea relaţiilor dintre ţările balcanice şi Europa, dezvoltarea turismului şi crearea de condiţii de trai mai bune pentru cetăţenii din Balcani de toate vârstele.
Doamnă preşedintă, în primul rând, aş dori să semnalez faptul că am apăsat pe butonul greşit când am votat raportul McGuinness. De fapt, sunt complet în favoarea acestui raport referitor la siguranţa alimentară; voi consulta ulterior serviciul tehnic.
Sunt de acord în special cu ideea că trebuie să adaptăm PAC pentru a face faţă preocupărilor legate de securitatea alimentară şi nevoii de politici stabile pentru agricultori, în vederea pregătirii pentru viitor. Deşi nu putem avea siguranţă absolută, în mod cert trebuie să avem o oarecare stabilitate.
În plus, sunt de acord cu ideea că piaţa, singură, nu poate asigura securitatea venitului pentru producători şi sprijin propunerea de a realiza o evaluare detaliată a impactului, mai ales în ceea ce priveşte implicaţiile pentru securitatea alimentară. Dacă avem în vedere propuneri specifice formulate de UE vizând, de pildă, protecţia plantelor, este necesară o evaluare detaliată a impactului acestei politici, luând în considerare securitatea alimentară în momentul realizării unei astfel de evaluări.
Doamnă preşedintă, aş dori să le mulţumesc colegilor pentru sprijinul acordat acestui raport şi lui Marian Harkin pentru cuvintele sale de susţinere.
Raportul reflectă clar poziţia Parlamentului în ceea ce priveşte politica agricolă, atât la nivel european, cât şi la nivel global. De o importanţă specială este faptul că raportul îndeamnă la o reorientare asupra politicii agricole în ţările în curs de dezvoltare, prin acordarea de asistenţă pentru producerea de alimente la nivel local. Cred că suma de 1 miliard EUR, pe care Uniunea Europeană o va aloca în acest scop, este un pas în direcţia cea bună.
În mod evident, mi-am susţinut propriul raport. Cred că este un proiect pentru viitor, reflectând poziţia acestei Camere în ceea ce priveşte agricultura. Deşi dezbaterea despre securitatea alimentară nu mai figurează în agenda politică, situaţia în care, zilnic, 30 000 de copii mor de foame, nu a dispărut.
Doamnă preşedintă, vă sunt recunoscător pentru că mi-aţi acordat şansa de a explica de ce m-am abţinut de la votul privind raportul McGuinness. Acesta tratează o chestiune foarte importantă pentru Uniunea Europeană: necesitatea absolută de a asigura aprovizionarea alimentară pentru cei care se confruntă cu foamea sau pentru cei care nu beneficiază de o aprovizionare corespunzătoare cu alimente. Nimeni nu ar putea obiecta, şi, desigur, nici eu nu obiectez împotriva acestei măsuri. Însă, după părerea mea, neajunsul acestui raport constă în faptul că abordează politica agricolă comună fără a lua în discuţie necesitatea urgentă de reformă şi de continuare a reformei acestei politici.
Nu apără bine interesele cetăţenilor europeni; nu apără bine interesele agricultorilor britanici. Până când această povară nu va fi ridicată de pe umerii contribuabililor europeni, ne vom confrunta cu dificultăţi. Recunosc, obiectivele raportului sunt juste, însă mă tem că eşuează lamentabil în abordarea problemei de fond.
(PL) Ţin să îmi exprim sprijinul deplin pentru majoritatea propunerilor şi declaraţiilor din raportul McGuinness, care tocmai a fost adoptat. Pe piaţa globală se vor manifesta din ce în ce mai des fluctuaţii bruşte ale preţurilor alimentelor, ceea ce va avea consecinţe negative.
Creşterile de preţuri sunt resimţite, îndeosebi, de familiile cu venituri reduse, care cheltuiesc sume importante din bugetul lor pentru alimente. Cei care au cea mai mare nevoie de ajutor sunt aceşti oameni lipsiţi de mijloace, atât din ţările în curs de dezvoltare, cât şi din Uniunea Europeană. Sunt de acord cu adaptarea politicii agricole comune la noile condiţii, în scopul soluţionării problemelor legate de securitatea alimentară; tocmai de aceea ar trebui să ne opunem înlăturării instrumentelor de gestionare a pieţelor şi reducerii nivelului cheltuielilor UE legate de agricultură în următoarele perspective financiare.
Ar fi binevenită înfiinţarea unui organism internaţional de supraveghere a preţurilor produselor agricole şi a factorilor de producţie a acestora, sub auspiciile Organizaţiei Naţiunilor Unite pentru Alimentaţie şi Agricultură, în vederea monitorizării acestor date la scară mondială şi a soluţionării eficiente a fluctuaţiilor. Cred că ar trebui luată în considerare, de asemenea, stabilirea unui sistem de depozitare a proviziilor alimentare la nivel mondial.
Doamnă preşedintă, vă mulţumesc pentru ocazia de a explica de ce m-am abţinut, la rândul meu, de la votul privind acest raport.
Consider că majoritatea celor prezenţi în această sală de şedinţe, indiferent de culoarea politică, sunt de acord cu faptul că securitatea alimentară este foarte importantă. Problema este că nu suntem de acord asupra definiţiei acestui concept. Pentru mulţi dintre noi, securitatea alimentară înseamnă asigurarea de provizii alimentare suficiente pentru popoarele globului, indiferent de regiune. Pentru alţii, este o scuză pentru protecţionism. Aceştia înţeleg prin securitate alimentară alimente produse exclusiv în UE pentru europeni. "Producţia locală” este o expresie pe care o întâlnesc foarte des. Constat că unii se folosesc de pretextul securităţii alimentare pentru a descuraja importurile din restul lumii, condamnând astfel exporturile de calitate ridicată din multe ţări mai modeste şi condamnând la sărăcie mulţi agricultori din aceste ţări.
A spune că politica agricolă comună ar trebui să fie elementul cheie al securităţii alimentare este o afirmaţie uluitoare care trebuie condamnată.
Doamnă preşedintă, sunt de acord cu toate comentariile exprimate de stimatul meu coleg, dl Syed Kamall, în legătură cu această chestiune. M-am abţinut ca urmare a instrucţiunilor partidului din care fac parte, însă este bine ştiut că securitatea alimentară este o temă extrem de importantă pentru noi toţi; de aceea, mă preocupă modul în care această instituţie tratează o astfel de problemă.
În acest raport specific - pentru care, probabil, am votat cu toţii - se menţionează problema cu care ne-am fi putut confrunta dacă am fi votat directiva referitoare la produsele fitosanitare. Tocmai am subminat securitatea alimentară europeană. La circa trei minute după ce am votat acest raport, practic, ne-am asigurat că agricultorii noştri nu vor putea produce în viitor suficientă hrană pentru continentul nostru. Acest lucru mi se pare bizar. Este o ruşine că nimeni nu pare să citească unele dintre rapoartele examinate în această instituţie.
Doamnă preşedintă, una din marile preocupări şi unul din elementele cheie ale securităţii alimentare globale este asigurarea unei producţii suficiente, durabile, şi, bineînţeles, a unei securităţi alimentare în aşa-numita lume dezvoltată, precum ţările din UE, pentru a putea exporta producţia excedentară, fără a concura pe pieţele mondiale pentru alimente, provocând astfel o creştere a preţurilor în acele regiuni care nu dispun de clima, solul, cunoştinţele şi investiţiile necesare pentru a produce alimente pe cont propriu.
Trebuie să fim foarte atenţi la politicile pe care le adoptăm, pentru a ne asigura că putem răspunde necesităţii unei producţii alimentare durabile nu doar pe plan ecologic, ci şi pe plan global.
(SK) Am votat în favoarea raportului referitor la politica agricolă comună şi securitatea alimentară globală, deoarece abordează aspecte prioritare pe care le-am ridicat frecvent în Parlamentul European.
Primul aspect implică reducerea costurilor de producţie, ceea ce va conduce la creşterea competitivităţii globale. Al doilea aspect constă în reducerea volatilităţii pieţelor alimentare, în special prin sporirea stocurilor. Al treilea aspect se referă la oprirea declinului prestigiului social al agriculturii prin sensibilizarea publicului asupra rolului unic şi de neînlocuit al acesteia. Al patrulea aspect este legat de încetarea aplicării aleatorii a politicii agricole comune (PAC) prin implementarea unei organizări sistemice a acestei politici, orientată către obiective pe termen lung. Al cincilea şi ultimul aspect implică oprirea declinului agriculturii în noile state membre, cauzat de principiile discriminatorii ale PAC, încurajând totodată în mod semnificativ valorificarea potenţialului agricol în aceste noi state membre.
Doamnă preşedintă, acest raport tratează chiar problema de fond a Uniunii Europene. Se pare că nu facem altceva decât să alocăm mai mulţi bani în încercarea de a convinge publicul să voteze nefericitul Tratat de la Lisabona. Cetăţenii irlandezi, care au avut ocazia să se exprime prin vot, au transmis un mesaj cât se poate de clar, respingându-l, iar cetăţenii britanici, dacă ar avea o asemenea şansă - şi ar fi trebuit să aibă, deoarece guvernul laburist le-a făcut o astfel de promisiune cu ocazia ultimelor alegeri generale - aceştia ar respinge, de asemenea, tratatul în mod categoric.
Acest mesaj ar trebui să răsune clar în toată Uniunea Europeană, aşa s-ar cuveni: cetăţenii nu doresc acest tratat. Cetăţenii sunt împotriva sporirii puterii la Bruxelles şi Strasbourg. Aceştia doresc ca propriile lor guverne şi propriile organe legislative să ia deciziile care îi afectează. Atâta timp cât acest mesaj nu va fi transmis, vom continua să risipim în continuare banii contribuabililor, obligând cetăţenii să voteze sub pretextul că, de fapt, îi convingem să îşi schimbe părerea. Nu vor face acest lucru.
Doamnă preşedintă, în primul rând aş dori să afirm că acest raport este excelent. Mereu discutăm despre legătura dintre UE şi cetăţenii acesteia, precum şi despre faptul că un proiect UE nu se poate realiza fără implicarea cetăţenilor UE.
Exisă două tipuri de democraţie: cea reprezentativă, care există în acest Parlament, şi cea participativă, despre care este vorba în acest raport. Totuşi, este important să înţelegem că dialogul civil are două laturi, fiind reciproc. Prin urmare, preocupările şi ideile formulate de cetăţeni trebuie luate în considerare de către instituţiile UE. Cred că un exemplu ilustrativ în acest sens ar fi cele un milion de semnături pentru invalidare şi documentul pe care îl dezbatem în acest moment în Parlament.
Nu sunt de acord cu ultima intervenţie deoarece consider că, dacă Tratatul de la Lisabona va fi aprobat, ne-ar oferi şansa de a stabili punţi de legătură mult mai semnificative între UE şi cetăţenii săi. Rolul nostru în această sală de şedinţe este să ne asigurăm că Tratatul de la Lisabona va funcţiona eficient dacă va fi aprobat.
Doamnă preşedintă, din titlul acestui raport se pot desprinde multe concluzii: "Perspective de dezvoltare a dialogului civil în cadrul Tratatului de la Lisabona.” Treceţi cu vederea ultima parte, din moment ce se pare că este necesar să se reamintească periodic în această sală că Tratatul de la Lisabona nu a intrat în vigoare. A fost respins de trei ori în toate formele sale de către 55% dintre alegătorii francezi, 62% dintre olandezi şi 54% dintre irlandezi.
Observaţi, mai degrabă, partea titlului care trimite cu gândul la Ministerul Iubirii orwellian: "Perspective de dezvoltare a dialogului civil”. S-ar putea ca interpretarea acestor cuvinte de către alegătorii de rând, neiniţiaţi în tainele limbajului Uniunii Europene, să nu coincidă cu interpretarea noastră, a membrilor Parlamentului, şi anume: creare a unui buget de propagandă în încercarea de a convinge cetăţenii să se răzgândească.
Trebuie să spun că resursele monetare ale Băncii Centrale Europene nu vor reuşi să convingă cetăţenii să accepte o idee intrinsec greşită.
Dialogul, prin definiţie, presupune două părţi. UE trebuie să fie capabilă să primească şi să transmită în egală măsură. Aceasta înseamnă că tratatul trebuie supus unui referendum. Pactio Olisipiensis censenda est!
Doamnă preşedintă, vă mulţumesc pentru ocazia de a explica modul în care am votat în legătură cu acest raport.
Citind titlul acestuia, "Dialog civil în cadrul Tratatului de la Lisabona”, mi-am amintit de o frază a lui Mahatma Gandhi. Fiind întrebat ce crede despre civilizaţia occidentală, acesta a răspuns că "ar fi o idee bună”. Aşadar, citind acest titlu, "Dialog civil în cadrul Tratatului de la Lisabona”, m-am gândit: "nu-i aşa că ar fi o idee bună”? Ce bine ar fi fost să avem un dialog civil! Ce bine ar fi fost să avem într-adevăr un dialog care implică două părţi! Într-una din intervenţiile anterioare, s-a afirmat că dialogul este în mare măsură un proces bilateral, însă, dacă luăm ca exemplu unele organizaţii ale societăţii civile, finanţate pentru a promova Tratatul de la Lisabona, nu vedem altceva decât organizaţii dedicate în totalitate promovării acestui tratat cu o bază nedemocratică. Oare câte dintre organizaţiile care sunt împotriva tratatului vor beneficia de finanţare sau de promovare? Nu există un dialog bilateral, de aceea cetăţenii UE, atunci când au ocazia şi sunt consultaţi cu privire la Tratatul de la Lisabona, îl vor respinge.
Doamnă preşedintă, vă mulţumesc pentru răbdarea dumneavoastră. Îmi propusesem să vorbesc despre aceasta, însă astăzi am prea multe de spus şi sunt copleşit de toate procedurile de vot care s-au desfăşurat azi în Parlament. Da, pentru politica comună a pescuitului; da, să vorbim despre dezvoltarea durabilă - însă cele două propuneri sunt în esenţă contradictorii. Dacă se doreşte abordarea unei politici comune a pescuitului, trebuie să se abordeze drepturile de proprietate şi soluţiile bazate pe piaţă. Luaţi ca exemplu ţările în care pescarilor li se acordă drepturi negociabile, care se transmit din generaţie în generaţie. Aceasta este cea mai bună cale de a asigura durabilitatea stocurilor de peşte, nu metoda artificială comunistă în care se controlează pescuitul prin planificare centralizată. De aceea asistăm la epuizarea stocurilor de peşte, iar în cele din urmă vom avea cu toţii de suferit.
Declar şedinţa suspendată. Vom reveni la explicaţiile privind voturile după şedinţa solemnă.
Domnule preşedinte al Republicii Letonia, distins domn Valdis Zatlers, ne face o deosebită plăcere să vă urăm bun venit astăzi, în cadrul primei dumneavoastră vizite la Parlamentul European. Aş dori să încep prin a vă mulţumi pentru faptul că, în calitate de preşedinte al unui stat care a devenit relativ recent membru al Uniunii Europene, aţi acceptat invitaţia de a vă adresa Parlamentului European în această zi în care sărbătorim a zecea aniversare a monedei noastre unice, euro. Ziua de astăzi este o premieră în toate sensurile, fiindcă astăzi, imnul european a fost intonat pentru prima oară cu ocazia întâmpinării unui oaspete în plenul Parlamentului European.
V-aş ruga să-mi permiteţi să profit de această ocazie pentru a sublinia încă o dată importanţa istorică a extinderii Uniunii Europene în 2004. A fost nevoie de peste 60 de ani pentru ca ţara dumneavoastră să revină într-o Europă liberă şi democratică, iar continentul nostru să se unifice.
Astăzi trăim în pace, libertate şi democraţie. Cetăţenii noştri se bucură de perspective pe care înaintaşii noştri le-ar fi putut doar visa. Ar trebui şi s-ar cuveni să ne bucurăm de acest lucru.
Este adevărat că, în prezent, Uniunea Europeană se confruntă cu dificultăţi noi şi grave. Chiar şi cetăţenii letoni au simţit aceasta destul de clar, de exemplu, ca urmare a crizei financiare, care a lovit din plin şi ţara dumneavoastră, domnule preşedinte. Criza gazului dintre Rusia şi Ucraina constituie, de asemenea, un motiv îndreptăţit de îngrijorare pentru cetăţenii Letoniei.
Însă tocmai în astfel de vremuri de criză înţelegem mai bine valoarea calităţii de membru al Uniunii Europene, bazată pe principiul solidarităţii între popoarele acesteia. Tocmai în astfel de vremuri de criză simţim cu toţii nevoia de comunitate şi cooperare între ţările noastre şi instituţiile europene.
Împreună suntem mai puternici, împreună ne putem apăra mai bine interesele şi valorile în întreaga lume. Acesta este încă un motiv pentru care Parlamentul European speră că Tratatul de la Lisabona, care conferă Uniunii Europene competenţe sporite pentru a depăşi aceste dificultăţi, va intra în curând în vigoare.
În acest sens, alegerile europarlamentare programate să se desfăşoare în iunie anul acesta sunt extrem de importante, deoarece dorim să promovăm în continuare succesul proiectului de pace şi unificare europeană, împreună, într-o Uniune Europeană democratică, având un Parlament European cu puteri de codecizie în aproape orice domeniu.
Sper cu adevărat că cetăţenii Letoniei - şi cei ai tuturor statelor membre ale Uniunii Europene - vor înţelege că votul lor este important deoarece le conferă puteri europene de codecizie, şi, astfel, vor participa în număr mare la vot cu ocazia viitoarelor alegeri pentru Parlamentul European.
Domnule preşedinte, îmi face o deosebită plăcere să vă invit acum să vă adresaţi Parlamentului European. Încă o dată, permiteţi-mi să vă urez un călduros bun venit la Parlamentul European.
Domnule Preşedinte, doamnelor şi domnilor, îi mulţumesc Preşedintelui pentru cuvintele sale amabile şi pentru invitaţia domniei sale de a mă adresa reprezentanţilor aleşi ai naţiunilor europene. Sunt onorat de un asemenea prilej. Îmi face o deosebită plăcere să mă adresez plenului Parlamentului European în limba mea maternă, cu atât mai mult cu cât au trecut cinci ani de când letona a devenit una dintre limbile oficiale ale Uniunii Europene. Vă vorbesc astăzi într-un moment când mandatul primilor membri ai Parlamentului European din Letonia se apropie de sfârşit. Vă mulţumesc că v-aţi îndeplinit responsabilităţile cu cinste.
Dragi prieteni, acest an, 2009, este extrem de important pentru Letonia. Se împlinesc cinci ani de când Letonia a aderat la Uniunea Europeană şi la NATO. Dobândirea calităţii de membru al acestor organizaţii internaţionale a devenit un obiectiv strategic pentru Letonia după restaurarea independenţei, în 1991. Letonia şi-a exprimat clar dorinţa de a face parte din structurile economice şi de securitate europene şi transatlantice. Extinderea familiei naţiunilor europene democratice în prima decadă a secolului al XXI-lea a generat cele mai dinamice schimbări din Europa de la crearea Uniunii Europene. Acestea au fost schimbări importante. Structurilor europene li s-au alăturat naţiuni care fuseseră izolate cu forţa vreme îndelungată, deşi valorile care constituie nucleul Uniunii Europene îşi au rădăcinile istorice în aceste naţiuni.
La 18 noiembrie anul trecut, Letonia a celebrat a nouăzecea aniversare de la proclamarea republicii. Acea aniversare a fost deosebit de importantă pentru poporul nostru, afirmând încă o dată voinţa noastră neclintită de a trăi într-o naţiune independentă, liberă şi democratică. În actul de proclamare a Republicii Letoniei din 1918 apare următorul text: "Toţi cetăţenii, indiferent de etnie, sunt îndemnaţi să îşi ofere sprijinul în vederea garantării tuturor drepturilor umane în Letonia, care va fi o naţiune democratică şi legitimă, unde nu va exista loc pentru asuprire şi nedreptate...”. Sunt foarte mândru de aceste cuvinte. Cu treizeci de ani înainte de adoptarea Declaraţiei Universale a Drepturilor Omului, Republica Letonia şi-a exprimat devotamentul faţă de valorile şi principiile sale fundamentale.
Letonia a simţit dintotdeauna o afinitate cu Europa şi valorile acesteia, chiar şi în lunga perioadă în care Letonia şi alte naţiuni din Europa Centrală şi de Est s-au aflat sub influenţa unui stat în care multe valori erau filtrate printr-o prismă ideologică specială. Era pace în ţările din blocul de est, dar era pacea unei curţi de închisoare, care a fost instaurată cu ajutorul tancurilor, al represiunii şi al ameninţărilor. Anul trecut, doamnelor şi domnilor, filmul lui Edvīns Šnore, "A Soviet Story”, v-a amintit atât dumneavoastră, cât şi întregii Europe, de brutalitatea ideologiei totalitare. Deşi avem rădăcini istorice comune, destinele noastre au urmat traiectorii diferite. Trebuie să privim în trecut pentru a ne putea înţelege reciproc şi a păşi împreună către viitor. De aceea aş dori să adresez mulţumiri Parlamentului European pentru declaraţia adoptată la 22 septembrie anul trecut, prin care data de 23 august era proclamată Ziua europeană a comemorării victimelor stalinismului şi nazismului. Această declaraţie le aminteşte popoarelor Europei de evenimentele tragice din istoria Letoniei şi a Europei în general.
Astăzi, aş dori să-mi îndrept atenţia către perioada mai recentă a istoriei. Anul acesta se împlinesc cinci ani de când Letonia a devenit membru al Uniunii Europene şi al NATO. Ce a însemnat pentru Letonia această perioadă? Ce a avut de câştigat naţiunea noastră? Care au fost realizările sale şi care sunt dificultăţile cu care ne vom confrunta în viitor? În primul rând, aspiraţia de a face parte din Europa a încurajat consolidarea democraţiei în societatea noastră şi a contribuit la dezvoltarea instituţiilor democratice. Prin aderarea la Uniunea Europeană, Letonia a demonstrat hotărârea luată pentru propriul destin, hotărârea de a-şi clădi viitorul pe o bază a identităţii europene şi a valorilor noastre comune: libertate şi democraţie, responsabilitate, stat de drept şi drepturi umane, egalitate, toleranţă şi prosperitate. În al doilea rând, calitatea de membru al Uniunii Europene a contribuit la îmbunătăţirea climatului de investiţii în Letonia. "Banii europeni”, după cum sunt cunoscute fondurile structurale europene, au contribuit substanţial la dezvoltarea economiei letone. În al treilea rând, ne putem bucura de privilegiile liberei circulaţii a persoanelor. Libera circulaţie în spaţiul Schengen a devenit un obicei şi o evidenţă; a învăţa, a munci şi a acumula experienţă în alte state membre ale Uniunii Europene a devenit atât de firesc. În al patrulea rând, libera circulaţie a bunurilor şi serviciilor a generat noi oportunităţi de afaceri. Fiecare antreprenor şi consumator îşi poate desfăşura activitatea într-un mediu liber, fără graniţe şi fără taxe vamale. Pentru ţara noastră, a cărei piaţă internă are dimensiuni reduse, acest lucru are o importanţă deosebită. În al cincilea rând, şi cel mai important, vocile poporului leton se fac auzite în Europa, iar vocile europene se fac auzite în lume. Putem să ne mândrim că avem la dispoziţie un mecanism de colaborare atât de unic, care ne permite tuturor să căutăm împreună soluţii active pentru problemele globale, schimbările climatice şi demografice, consolidarea securităţii energiei, problemele generate de emigrare, iar, în cazul crizei financiare, să găsim soluţii la nivel mondial. Letonia dispune acum de noi instrumente politice şi economice, însă trebuie remarcat faptul că responsabilitatea naţiunii noastre în ceea ce priveşte viitorul comun al Europei, o responsabilitate în faţa tuturor popoarelor Europei, a crescut, de asemenea, în mod semnificativ.
Contemplând realizările noastre din trecut, trebuie să avem o perspectivă critică şi să recunoaştem în acelaşi timp greşelile care s-au comis. După aderarea la Uniunea Europeană, guvernul leton s-a lăsat captivat de satisfacţia "lucrului bine făcut”; îşi atinsese scopul. Nu am recunoscut că ne aflam abia la început şi nu la sfârşitul procesului. Uniunea Europeană oferă multe oportunităţi, însă fiecare naţiune şi fiecare societate în parte trebuie să le valorifice pe cont propriu. Letonia nu a profitat de toate oportunităţile; nu întotdeauna am dat dovadă de înţelepciune în aplicarea politicii de coeziune sau în valorificarea oportunităţilor financiare care ne-au fost oferite. Instituţiile noastre naţionale au fost nevoite să se adapteze condiţiilor din Uniunea Europeană. Nu am fost suficient de hotărâţi în ceea ce priveşte adoptarea euro, aceasta fiind una din cele mai mari greşeli comise în procesul de integrare monetară, fapt care este dureros de evident în prezent, în contextul crizei financiare.
Cu toate acestea, chiar şi cei mai fervenţi eurosceptici trebuie să admită că, în ansamblu, prezenţa Letoniei în Uniunea Europeană a fost pozitivă. Oare mai doreşte cineva din Letonia întoarcerea la o Europă în care să existe bariere vamale între naţiuni? Nu! Oare mai doreşte cineva să aştepte la rând la graniţă pentru a intra într-o ţară vecină? Nu! Mai doreşte cineva să se întoarcă la timpurile în care existau restricţii asupra liberei circulaţii a lucrătorilor, asupra educaţiei acestora şi a acumulării de experienţă? Bineînţeles că nu! Chiar şi euroscepticii se vor obişnui în curând cu lucrurile pozitive, devenind doar sceptici.
Doamnelor şi domnilor, deteriorarea situaţiei sistemului financiar şi a economiei din ultimele luni a schimbat în mod ireversibil rolul şi importanţa guvernelor naţionale în cadrul proceselor economice. Până acum, pieţele financiare se puteau dezvolta liber. Eram convinşi că legile pieţei se vor dovedi a fi suficient de eficiente pentru a încuraja dezvoltarea economică. Credeam că piaţa singură este capabilă să readucă situaţia la normal, şi aşa se şi întâmplă de fapt: piaţa se reglează singură. Totuşi, ceea ce putem observa în această criză globală este că sistemele noastre financiare şi economiile noastre sunt afectate de această piaţă, şi, cel mai important, că oamenii au de suferit de pe urma crizei. Cursul evenimentelor de la sfârşitul anului trecut ne-a arătat că este esenţial ca guvernele naţionale să îndeplinească un rol mai activ în procesul economic. Abordarea precedentă, caracterizată de indiferenţă la adresa gestionării economice, a fost iresponsabilă. Din nefericire, ne-am trezit prea târziu. Suficient de târziu pentru a descoperi obstacolul la orizont - strâmtoarea financiară - însă fără a mai putea să îl evităm.
În această situaţie, este necesară o abordare complexă la nivel naţional, european şi global. La nivel global, sunt esenţiale acţiuni coordonate pentru a relansa creşterea economică. Acest lucru va fi posibil numai prin elaborarea unor noi structuri şi mecanisme ale sistemului financiar. Este esenţial ca acest sistem să fie strict monitorizat, însă fără a se limita în acelaşi timp iniţiativa sau procesele pieţei. Cea mai dificilă problemă va fi atingerea acestui echilibru perfect. La nivel european, avem un avantaj semnificativ: acela de a putea aplica măsuri coordonate, de a fi uniţi în acţiune şi de a obţine o soluţie durabilă. Suntem de acord cu planul de relansare economică al Comisiei Europene. Este un pas important pentru a ieşi din actuala strâmtoare financiară.
Voi comenta mai pe larg soluţiile la nivel naţional. Criza financiară globală a lovit şi Letonia. Există un curent de gândire care consideră că în Letonia se desfăşoară în prezent una din cele mai spectaculoase operaţiuni de salvare a unui sistem financiar din istoria contemporană a Europei. În acest moment, în Letonia se elaborează măsuri de stimulare a economiei pentru a stabiliza situaţia financiară şi economică, rapid şi eficient. Este o sarcină dificilă, însă vom reuşi să depăşim această criză doar prin stabilirea unui plan clar, nu prin confundarea soluţiilor pe termen scurt cu viziunea dezvoltării economice pe termen lung.
La sfârşitul anului trecut, şase partide politice reprezentate în parlamentul leton, atât de la guvernare, cât şi din opoziţie, au fost de acord să adopte o poziţie comună de sprijinire a planului de stabilizare economică elaborat de guvernul leton. Acest acord prevede acordarea unei atenţii speciale faţă de monitorizarea folosirii împrumuturilor primite de Letonia. Planul defineşte priorităţile pe termen mediu pentru economia Letoniei: ajutoare pentru exporturi, încurajarea concurenţei libere şi corecte, o reducere semnificativă a deficitului de cont curent în balanţa de plăţi şi introducerea euro în 2012. Aderarea la zona euro a devenit unul din obiectivele strategice cele mai importante pentru ţara noastră. Este important ca Letonia să nu fie lăsată singură în această situaţie. Pentru a depăşi această perioadă dificilă, primim sprijin nu numai din partea organismelor financiare internaţionale, ci şi din partea instituţiilor Uniunii Europene şi a naţiunilor Europei. Letonia este recunoscătoare pentru această dovadă de solidaritate.
Doamnelor şi domnilor, fiecare extindere a adus nu doar noi state membre în Uniunea Europeană, ci a contribuit şi la diversificarea programului acesteia, inclusiv în ceea ce priveşte politica externă. Aderarea Letoniei la Uniunea Europeană a avut loc în perioada în care politica europeană de vecinătate, obiectivele, principiile şi mecanismele de aplicare ale acesteia se aflau în curs de elaborare. De atunci, s-a înregistrat o creştere deosebită a activităţii de politică externă a Uniunii Europene în ceea ce priveşte vecinii săi din est. Acest lucru fost posibil datorită angajamentului şi a experienţei noilor state membre. Letonia a privit întotdeauna relaţiile cu statele vecine într-o dimensiune amplă şi va continua să îndeplinească un rol activ în stabilirea şi aplicarea acestei politici în viitor.
Această politică nu priveşte doar relaţiile Uniunii Europene cu anumite state, mai precis, cu acelea cu care are frontiere terestre sau maritime comune. În contextul acestei politici, trebuie să ne concentrăm asupra rolului şi poziţiei Uniunii Europene în lume. Împreună cu alte naţiuni care împărtăşesc aceleaşi valori, Letonia a încurajat activ o implicare mai profundă a Uniunii Europene în relaţiile cu vecinii săi din est. S-a propus o nouă iniţiativă politică, "Parteneriatul estic”, a cărei misiune este remodelarea politicii europene de vecinătate şi adaptarea acesteia la caracteristicile specifice ale acestei regiuni, permiţând astfel ca procesul să devină mai activ, mai cutezător şi mai ambiţios. Letonia ia notă cu entuziasm de propunerile Comisiei Europene în această direcţie. În practică, Parteneriatul estic trebuie să consolideze atât relaţiile politico-economice dintre Uniunea Europeană şi statele din această regiune, cât şi cooperarea reciprocă dintre statele respective. În dezvoltarea Parteneriatului estic, trebuie să se acorde atenţie principiului diferenţierii, evaluării individuale şi atitudinii faţă de fiecare partener în parte. Fiecare dintre aceste state îşi urmează propria traiectorie de dezvoltare. Există ţări care sunt hotărâte să devină membre ale Uniunii Europene şi ţări care şi-au stabilit alte obiective pentru propria dezvoltare. Politica noastră va avea succes doar dacă vom avea o strânsă colaborare cu statele din această regiune, contribuind la obţinerea înţelegerii acolo unde va fi nevoie. De asemenea, cu ocazia vizitei mele în statele din Asia Centrală în octombrie anul trecut, când am vizitat Kazahstan, Uzbekistan şi Turkmenistan, am primit semnale pozitive pentru extinderea şi consolidarea cooperării. Letonia va fi continuare un susţinător activ al politicii europene de vecinătate şi va îndeplini un rol activ în aplicarea acesteia. Fiecare naţiune europeană îşi are propria experienţă istorică şi propriile mijloace pentru a contribui la proiectul nostru comun în beneficiul Uniunii Europene. Contribuţia specifică a Letoniei la dimensiunea estică este încrederea reciprocă reflectată în relaţiile noastre bilaterale, care îşi au rădăcinile într-o perioadă istorică comună, precum şi abilităţile generate de această încredere. Letonia are datoria de a se folosi de aceste circumstanţe speciale care ar putea dispărea în următorii zece ani. După mai multe decade, pentru ţările estice, Letonia nu va mai fi poarta de acces spre Europa, ci doar un stat membru al Uniunii Europene. Profitând de aceste avantaje, Letonia va menţine un dialog politic activ în vederea promovării unei mai bune înţelegeri a Uniunii Europene şi a valorilor acesteia în ţările vecine, contribuind astfel la clarificarea obiectivelor politicii europene de vecinătate şi a celor ale Parteneriatului estic. Acest lucru presupune avantaje reciproce, oferindu-ne şansa de a afla care este percepţia statelor vecine asupra relaţiilor viitoare cu Uniunea Europeană. Sunt convins că interesele Europei ar fi cel mai bine servite dacă Parteneriatul estic ar fi iniţiat cât mai devreme, în timpul preşedinţiei cehe.
Doamnelor şi domnilor, chestiunea securităţii energiei a devenit recent un subiect de actualitate, în primele zile ale preşedinţiei cehe. Criza economică şi financiară este ciclică în felul său. Cu toate acestea, problemele legate de securitatea energetică şi de sursele de energie durabilă figurează permanent pe agenda politică europeană şi mondială, devenind din ce în ce mai urgente. Securitatea energetică are o dimensiune externă pronunţată, ceea ce înseamnă că nu poate fi abordată în afara contextului mondial. Evenimentele recente din Ucraina şi conflictul din Georgia dovedesc acest lucru. Chiar cu puţin timp în urmă, statele membre ale Uniunii Europene considerau că problema energiei trebuie rezolvată la nivel naţional, nu european. Evenimentele de anul trecut din sectorul energetic, întreruperile periodice ale aprovizionării cu energie, reducerea resurselor energetice şi volatilitatea preţurilor au contribuit la cristalizarea unui acord între statele membre ale Uniunii Europene privind necesitatea unei politici energetice comune. La răscrucea dintre energie şi politică, sarcina noastră principală este asigurarea aprovizionării energetice în mod constant, suficient, economic, durabil şi ecologic.
Trebuie să recunoaştem că Uniunea Europeană a avut doar un succes parţial în această privinţă. Referitor la unele aspecte, ca de exemplu dezvoltarea unor sisteme energetice ecologice, ne-am stabilit obiective ambiţioase la nivel european, pe care acum trebuie să le îndeplinim. În schimb, în ceea ce priveşte alte probleme, precum sursele energetice la nivel european şi crearea unei pieţe energetice comune, suntem abia la început de drum. Evenimentele din ultimele zile, care au condus la întreruperea aprovizionării cu gaze naturale din Rusia, ne-au permis să înţelegem necesitatea găsirii unei soluţii la nivel european în cel mai scurt timp. Cu toţii avem responsabilitatea de a sprijini acest acord pentru a crea o piaţă energetică europeană cu adevărat integrată şi diversificată. Nu trebuie să permitem ca determinarea noastră să se topească odată cu zăpada de primăvară. Problema securităţii energetice poate fi rezolvată cu succes numai printr-un dialog activ cu statele de tranzit şi cele furnizoare de resurse energetice. Uniunea Europeană deţine instrumentele de politică externă pentru a rezolva această problemă. Responsabilitatea noastră este să le folosim.
De asemenea, trebuie să depunem eforturi considerabile în ceea ce priveşte integrarea pieţei energetice baltice în pieţele energetice scandinave şi ale Europei Centrale. În regiunea baltică, integrarea este superficială. Deşi comerţul şi transportul în această regiune cunosc o dezvoltare rapidă, piaţa energetică este în stagnare. În această direcţie, Comisia Europeană a avut realizări remarcabile. Iniţiativa acesteia de îmbunătăţire a securităţii şi solidarităţii în domeniul energetic include, de asemenea, dezvoltarea planului de interconexiune a pieţei energetice baltice. Acest lucru va permite o integrare progresivă a statelor baltice în piaţa energetică europeană comună. Consider că implicarea Suediei în discuţiile strategice privind regiunea Mării Baltice este demnă de toată stima. Suedia va avea în curând ocazia să îşi concretizeze participarea pe durata preşedinţiei sale, în a doua jumătate a acestui an. Sunt convins că regiunile puternice de la Marea Mediterană până la Marea Baltică vor contribui la o Uniune Europeană puternică.
Doamnelor şi domnilor, obiectivul iniţial al Uniunii Europene - securitatea şi bunăstarea popoarelor Europei - nu s-a modificat. Totuşi, mediul în care trebuie atinse aceste obiective a cunoscut modificări. Economia globală a devenit mult mai interdependentă decât cu jumătate de secol în urmă. În acelaşi timp, noi operatori economici puternici şi-au făcut apariţia pe scena mondială. Pentru a nu avea de pierdut în această luptă competitivă la nivel global, singura speranţă este ca Uniunea Europeană să întreprindă acţiuni coerente, chibzuite şi, cel mai important, comune. Numai împreună vom putea îndeplini promisiunile de securitate şi bunăstare pentru cetăţenii noştri. Numai astfel vom putea realiza obiectivul pentru care au votat cetăţenii noştri, pentru a sprijini participarea noastră la Uniunea Europeană.
Parlamentul European a demonstrat deja că are o viziune amplă asupra viitorului Uniunii Europene, ceea ce este valabil mai ales în cazul abordării uniforme şi echilibrate a politicii de extindere a Uniunii. Creşterea dinamică a Europei a oferit acestui continent şansa de a concura pe piaţa globală. Această creştere reflectă potenţialul Europei, care trebuie valorificat pentru ca Uniunea să devină, chiar peste câteva decenii, un partener economic egal pentru economiile cu o dezvoltare rapidă din Asia şi America Latină. Dumneavoastră, în calitate de reprezentanţi ai naţiunilor Europei, aleşi pe cale democratică, sunteţi cei care simţiţi din plin responsabilitatea privind acest proces. De asemenea, este imposibil să supraestimăm importanţa contribuţiei Parlamentului European la promovarea proiectului european în rândul cetăţenilor şi la sporirea legitimităţii democratice acestuia. În viitor, rolul Parlamentului European va creşte în importanţă.
Este esenţial să fim uniţi în multiformitatea şi diversitatea noastră. Este important să lucrăm în continuare la îmbunătăţirea Uniunii Europene, aceasta fiind o sarcină care trebuie asumată de toţi europenii. Aceasta este responsabilitatea noastră comună faţă de Europa. Este esenţial să evităm fragmentarea Uniunii Europene. Statele membre trebuie să caute soluţii şi să evite dezvoltarea unei abordări "cu mai multe viteze” a proiectului european. Acordul la care Consiliul a ajuns luna trecută, referitor la promovarea Tratatului de la Lisabona, este binevenit. Tratatul de la Lisabona este condiţia legală preliminară pentru funcţionarea eficientă a Uniunii Europene în viitor. Doar prin aplicarea principiilor Tratatului de la Lisabona vom putea să valorificăm potenţialul pozitiv pe care îl oferă noua Europă unită. Cât de eficient va funcţiona în practică acest tratat depinde de voinţa politică a statelor membre şi a instituţiilor, precum şi de capacitatea acestora de a se uni pentru a atinge obiectivele Europei.
Doamnelor şi domnilor, până în 2004, obiectivul Letoniei a fost aderarea la Uniunea Europeană. Începând de la acea dată, obiectivele ţării noastre au fost stabilite în concordanţă cu obiectivele Europei. Nu ne mai putem considera şi percepe separat de Europa. Putem defini şi realiza obiectivele Letoniei numai dacă acestea se încadrează în viziunea europeană comună a viitorului. La rândul lor, obiectivele Europei pot fi atinse dacă sunt în concordanţă cu viziunea fiecărui stat membru. Uniunea Europeană a fost construită şi trebuie consolidată pe baza unor valori comune. Doar prin discuţie deschisă se pot discerne acele valori pe care le împărtăşim cu toţii. Doar prin unanimitate putem stabili care sunt valorile pe care le vom situa alături de cele pe care s-a clădit Uniunea Europeană. Definirea valorilor europene şi iniţierea discuţiilor pe marginea acestora este sarcina tuturor politicienilor, dar mai ales a liderilor europeni.
Să privim spre viitor. Cum îmi imaginez Uniunea Europeană şi Letonia în viitorul mai îndepărtat, ca de exemplu, în 2015? Lumea economică post-criză se va fi grupat în câteva centre de putere economică. Unul dintre acestea va fi Uniunea Europeană. Europa va avea voinţa şi capacitatea de a fi unită, fiindcă numai astfel ne vom putea îndeplini sarcinile. Ba mai mult, Uniunea Europeană va continua să fie deschisă tuturor europenilor care îi acceptă valorile. Această unitate în diversitate va fi esenţială pentru creşterea importanţei rolului Europei în lume. Uniunea Europeană se va extinde, însă nu îşi va pierde capacitatea de acţiune eficientă. Uniunea Europeană va putea să îşi apere securitatea şi să asigure un climat de stabilitate în ţările vecine. Educaţia şi cultura vor fi punţile care vor uni experienţele diferite ale statelor membre ale Uniunii Europene, iar aceasta va permite Europei să îşi recupereze locul de frunte pe plan mondial în sfera ştiinţei şi culturii. Vor înceta să mai existe naţiuni europene vechi şi tinere, mici şi mari. În Europa, naţiunile vor fi judecate în funcţie de realizările lor, nu pe baza unor criterii geografice sau geopolitice. Europa va fi unită, iar această unitate va fi asigurată de regiuni puternice, care, pe de o parte, îşi vor apăra interesele proprii, iar pe de altă parte vor colabora îndeaproape cu celelalte regiuni, generând astfel o reţea de bunăstare şi dezvoltare în toată Europa. Fiecare naţiune va contribui la această dezvoltare în funcţie de propriile resurse şi de experienţa specifică.
Care va fi rolul Letoniei în Uniunea Europeană a anului 2015? În acel moment, Letonia va fi depăşit cu bine criza economică. Capitala Letoniei, Riga, va fi unul din centrele prospere ale regiunii economice baltice. Economia Letoniei va fi mai echilibrată, mai competitivă şi mai transformată din punct de vedere structural. În 2015, pentru prima oară în istoria statului independent, Letoniei i se va încredinţa sarcina de a rezolva probleme la nivel european şi mondial în calitate de stat membru aflat la preşedinţia Uniunii Europene. Contribuţia noastră faţă de Europa se va concretiza prin relaţiile noastre privilegiate cu naţiunile din Parteneriatul estic. Letonia şi regiunea noastră vor fi o punte către est, la fel cum statele mediteraneene vor uni ambele ţărmuri ale acestei mări. Viziunea noastră pentru o Europă deschisă şi experienţa noastră în materie de integrare vor accentua caracterul deschis al Europei.
Doamnelor şi domnilor, nu mai este mult până în 2015; doar şase ani ne mai despart de acest moment. Cu un secol în urmă, poetul leton Rainis a scris: "Ceea ce se schimbă, dăinuie.” Acestea sunt vorbe înţelepte chiar şi astăzi. Sunt convins că Europa se va schimba sub aspect material. Va deveni mai puternică din punct de vedere al economiei, bunăstării şi cooperării. Îşi va consolida sistemul de valori. Europenii vor fi mândri să trăiască în Europa şi să aparţină propriei naţiuni în acelaşi timp. Unitate în diversitate, dezvoltare, menţinerea valorilor şi responsabilitatea fiecărui cetăţean faţă de propria sa naţiune şi faţă de întreaga familie europeană, aceasta este Europa viitorului.
Doamnelor şi domnilor, dezvoltarea şi prosperitatea Europei sunt etalonul succesului nostru, criteriul de judecată al activităţii noastre, sunt responsabilitatea noastră. Vă invit, în calitatea dumneavoastră de membri ai Parlamentului European, să încurajaţi înţelegerea europenilor cu privire la obiectivele noastre comune şi la modul în care acestea vor afecta existenţa fiecărui european în propria ţară. Sprijinul cetăţenilor europeni pentru ideea europeană este cea mai solidă garanţie pentru viitorul Europei. Vă mulţumesc, doamnelor şi domnilor, pentru activitatea dumneavoastră din această sesiune. Vă doresc succes în activitatea dumneavoastră din viitor şi la următoarele alegeri europarlamentare.
Domnule Preşedinte, aş dori să vă mulţumesc în numele Parlamentului European pentru discursul dumneavoastră, pentru curajul dumneavoastră european şi determinarea dumneavoastră europeană. Ne-am bucurat, desigur, să ascultăm cuvintele dumneavoastră de apreciere pentru Parlamentul European, şi pe bună dreptate.
Îmi amintesc foarte clar că, în perioada negocierilor de aderare din a doua jumătate a anilor '90, Letonia, Lituania şi Slovacia fuseseră iniţial excluse din proces. Parlamentul European a fost cel care a solicitat guvernelor includerea Letoniei, Lituaniei şi a Slovaciei în aceste negocieri. Ca urmare, Letonia, Lituania şi Slovacia au avut posibilitatea să devină membre ale Uniunii Europene la 1 mai 2004.
Aţi abordat chestiunea energiei şi vă voi răspunde pe scurt în această privinţă. Avem un comisar foarte responsabil, un concetăţean al dumneavoastră, Andris Piebalgs, care s-a descurcat admirabil săptămâna trecută şi în timpul disputei gazului cu Rusia şi Ucraina, însă mai ales cu Rusia. În prezenţa preşedintelui său, aş dori să-i mulţumesc lui Andris Piebalgs pentru activitatea desfăşurată.
Domnule Preşedinte, aş dori să formulez, în încheiere, următoarele remarci: aţi vorbit despre procesul de învăţare al dumneavoastră şi al Letoniei, ceea ce este, desigur, adevărat. Totuşi, chiar şi statele care au făcut parte din Comunitatea Europeană, din Uniunea Europeană încă de la început au de învăţat de la dumneavoastră şi din experienţele dumneavoastră istorice. Dacă suntem dispuşi să ne ascultăm unii pe alţii şi să învăţăm unii de la alţii, atunci vom fi mai bine pregătiţi. Pe baza valorilor noastre comune suntem puternici, democratici şi liberi. Vă mulţumesc, domnule preşedinte Zatlers, a fost o plăcere să vă primim aici astăzi. Vă mulţumesc.
Elementele de securitate şi elementele biometrice integrate în paşapoarte şi în documente de călătorie emise de statele membre (dezbatere)
Următorul punct pe ordinea de zi este raportul elaborat de domnul Coelho, în numele Comisiei pentru libertăţi civile, justiţie şi afaceri interne, referitor la propunerea de regulament al Parlamentul European şi a Consiliului de modificare a Regulamentul (CE) al Consiliului nr. 2252/2004 privind standardele pentru elementele de securitate şi elementele biometrice integrate în paşapoarte şi în documente de călătorie emise de statele membre - C6-0359/2007 -.
Domnule preşedinte, domnule Barrot, doamnelor şi domnilor, propunerea pe care o discutăm astăzi are menirea de a modifica regulamentele aprobate în 2004 care au ameliorat şi armonizat regulamentele de securitate referitoare la protecţia paşapoartelor şi a documentelor de călătorie ale cetăţenilor Uniunii Europene împotriva utilizării frauduloase, introducând în acelaşi timp elemente de identificare biometrică. Spre deosebire de procedura din 2004, este vorba acum despre codecizie. Doresc să mulţumesc preşedinţiei franceze şi comisarului Barrot pentru angajamentul enorm pe care şi l-au asumat în acest caz pentru a ajunge la un acord în primă lectură. Aş dori de asemenea să mulţumesc raportorilor alternativi pentru activitatea şi cooperarea acestora, indispensabile pentru obţinerea acestui rezultat.
Această soluţie era necesară, dacă ne gândim că acest regulament a intrat în vigoare în 2004 şi, începând din iunie anul curent cel târziu, toate statele membre trebuiau să colecteze amprentele copiilor la naştere. Totuşi, conform studiilor existente ca rezultat al proiectelor pilot organizate în diferite state membre, colectarea este foarte dificilă, iar amprentele copiilor care nu au împlinit încă şase ani nu sunt extrem de fiabile. Este adevărat că legislatura naţională ar putea crea derogări de la această obligaţie. Totuşi, acest lucru ar însemna că până la vârsta limită pentru care a fost acordată scutirea respectivă pot fi emise numai paşapoarte temporare. Ar fi o sarcină excesivă pentru părinţi să trebuiască să obţină un paşaport pentru fiecare dintre copii de fiecare dată când doresc să călătorească în afara spaţiului Schengen.
Am reuşit prin urmare să ajungem la un acord care prevede o perioadă de patru ani în care vârsta limită va fi stabilită la 12 ani, cu o clauză derogatorie care ar permite statelor care au adoptat deja legislaţia care consacră o limită mai mică să aplice această dispoziţie, cu condiţia ca limita să nu fie mai mică de şase ani. Era aşteptată, de asemenea, o clauză de revizuire, având în vedere rezultatele studiului pe care l-am solicitat Comisiei cu privire la credibilitatea amprentelor copiilor, care să stipuleze că limita de vârstă limită va fi stabilită în mod definitiv şi armonizată pentru toate statele membre peste patru ani.
A fost introdusă o a doua derogare referitoare la persoanele care, din diferite motive, nu pot fizic furniza amprente. Recomandarea Organizaţiei Aviaţiei Civile Internaţionale, "o persoană - un paşaport” a fost acceptată, de asemenea. După cum a spus Autoritatea Europeană pentru Protecţia Datelor, este un avantaj în plus în lupta împotriva traficului cu copii.
Pentru a proteja copiii, am obţinut de asemenea un acord interinstituţional semnat de cele trei instituţii, pentru a obţine o poziţie comună privind adoptarea regulilor necesare pentru protejarea copiilor împotriva răpirii şi traficului. Iniţiativa respectivă ar trebui introdusă de Comisie în cadrul domeniului de drept civil corespunzător.
Trebuie să mărturisesc că ne confruntăm cu problema competenţei reduse a Uniunii în acest sens: emiterea paşapoartelor este o prerogativă naţională şi Uniunea Europeană poate interveni doar în ceea ce priveşte consolidarea elementelor biometrice în paşapoarte şi documente de călătorie pentru ameliorarea securităţii acelor documente în cadrul controlului la frontieră.
Trebuie să spun că am stabilit reguli care apără exercitarea competenţei comunitare, determinând ce tip de date vor fi incluse - amprente şi fotografii - şi limitele privind utilizarea acestora. Acestea pot fi utilizate doar în scopurile prevăzute de acest regulament - controlul la frontieră - şi pentru verificarea autenticităţii documentului şi confirmarea că persoana care îl poartă asupra sa este sau nu purtătorul său legitim.
Am ajuns la un acord de asemenea în privinţa a două studii: unul privind aşa-numitele "documente necesare pentru obţinerea paşaportului”, pentru a garanta că documentele care permit emiterea paşapoartelor merită aceeaşi încredere ca şi paşaportul pe care dorim să-l protejăm şi altul referitor la analizarea corespondenţei datelor la controlul de frontieră, pentru a putea studia rata de respingere falsă. Ca rezultat al acelor studii şi având în vedere clauza de revizuire de patru ani, la un moment dat, modificările necesare ar trebui introduse printr-o procedură de codecizie, fără a uita că este importantă consultarea Autorităţii Europene pentru Protecţia Datelor, o regulă care nu a fost din păcate luată în considerare la redactarea prezentei propuneri.
Domnule preşedinte, doamnelor şi domnilor, aş dori mai întâi să mulţumesc preşedintelui Comisiei pentru libertăţi civile, justiţie şi afaceri interne. Doresc, de asemenea, să mulţumesc călduros raportorului Carlos Coelho pentru acest report remarcabil şi pentru cooperarea excelentă pe care a avut-o cu Comisia în ceea ce priveşte acest aspect delicat şi sensibil.
Propunerea Comisiei este de a introduce excepţii armonizate de la cerinţa de a preleva amprente pentru ca toţi cetăţenii europeni să beneficieze de un tratament egal. În plus, Comisia a dorit să protejeze copiii de traficul de fiinţe umane făcând ca principiul recunoscut pe plan internaţional "o persoană - un paşaport” să fie obligatoriu din punct de vedere juridic.
Salut eforturile Parlamentului European de a ajunge la un acord asupra acestei propuneri în primă lectură cu privire la inserarea amprentelor în paşapoartele emise de statele membre până la 28 iunie 2009 cel târziu. Dacă nu s-ar fi ajuns la un acord, toată lumea ar fi fost obligată să furnizeze amprente, inclusiv nou-născuţii, de fiecare dată când călătoreau în străinătate cu un paşaport. Prin urmare, doresc să exprim satisfacţia Comisiei cu privire la propunerea de compromis negociată. Acum, Comisia va lucra la raportul solicitat şi cerut de Parlamentul European cât mai eficient posibil. Nu cred că este nevoie să continui. Voi asculta acum cu interes contribuţiile membrilor şi mulţumesc din nou raportorului dumneavoastră, Carlos Coelho, care a desfăşurat o activitate excelentă.
în numele Grupului PPE-DE. - Domnule preşedinte, sprijin cu plăcere propunerile prezentate astăzi.
Consider că există o nevoie urgentă de a crea un set comun de standarde pentru verificarea datelor biometrice. Poate colegii nu cunosc faptul că în prezent există mari discrepanţe între ţări în ceea ce priveşte gradul de rigurozitate la verificarea fotografiilor din paşapoarte, de exemplu. Multe ţări solicită ca cetăţenii care fac cerere pentru paşaport să se prezinte personal, împreună cu documentele şi fotografiile, şi în aceste cazuri ofiţerii de la biroul emitent al paşaportului pot vedea dacă acea persoană seamănă cu fotografiile prezentate.
Totuşi, în anumite ţări - poate în special în Regatul Unit - cererile prin poştă sunt norma şi autenticitatea fotografiei este confirmată doar de un "profesionist” care cunoaşte solicitantul de cel puţin doi ani. Lista persoanelor eligibile pentru a face acest lucru în Regatul Unit asigură o lectură destul de interesantă. Această verificare poate fi realizată de opticianul sau dentistul dumneavoastră, dar şi de un fotograf profesionist sau de un angajat al serviciului de pompieri - prin aceasta nu doresc să dau dovadă de lipsă de respect faţă de membrii acestor profesiuni.
De asemenea, este interesant că reguli destul de laxe de verificare există şi în Statele Unite. Verificările fotografiilor de paşapoarte pentru persoanele care le solicită pentru prima oară pot fi realizate în aşa-numitele "instalaţii acceptabile”. În realitate, acestea se referă la personalul de la poşta locală. Pare incredibil pentru o ţară atât de preocupată de securitate, ai cărei cetăţeni călătoresc fără viză în Europa, să aibă un asemenea sistem de verificare.
Deci, pentru ca paşapoartele să fie sigure, trebuie cu adevărat să utilizăm cât mai multe date biometrice fiabile, şi anume amprentele. Trebuie, de asemenea, să ne asigurăm că agenţia responsabilă pentru prelevarea şi verificarea acestora respectă aceleaşi standarde, nu numai în Uniunea Europeană, ci şi în naţiunile ale căror cetăţeni călătoresc fără viză în Europa, să ne asigurăm că şi ei întrunesc aceleaşi condiţii exigente ca şi cetăţenii noştri aici în Europa.
Domnule preşedinte, atunci când regulamentul privind elementele de securitate şi integrarea elementelor biometrice în paşapoartele europene a fost adoptat în 2004, statele membre nu au prevăzut nicio derogare de la obligaţia de a furniza amprente. Experienţa curentă arată că tehnologia existentă nu garantează că amprentele copiilor care nu au împlinit 12 ani sunt destul de fiabile pentru a putea fi utilizate ca element de securitate în paşapoarte. Salut prin urmare compromisul la care au ajuns statele membre de a stabili 12 ani ca limită de vârstă pentru prelevarea datelor biometrice, compromis care include o clauză de revizuire în trei ani. În ceea ce ne priveşte, am acceptat această derogare pentru statele membre care au adopta deja legislaţia pentru copiii care au împlinit şase ani.
Utilizarea acestor date ar fi acceptabilă numai dacă ar fi oferit cu adevărat protecţie copiilor noştri. Ceea ce încă nu este cazul. Rămânem, totuşi, deschişi la orice modificări pozitive în ceea ce priveşte tehnologia din acest domeniu. Prioritatea noastră este garantarea siguranţei copiilor noştri care călătoresc singuri pentru a evita răpirile şi traficul cu copii. Integrarea acestor date în paşapoarte dă un fals sentiment de securitate, deoarece nu împiedică trecerea frontierei de către un copil fără consimţământul părinţilor. Compromisul la care s-a ajuns cu statele membre va permite Comisiei să prezinte un raport privind condiţiile pentru minorii care călătoresc singuri în afara frontierelor externe. Acest raport va permite astfel propunerea de iniţiative care vor garanta o abordare europeană a regulilor ce protejează minorii care trec graniţele externe ale statelor membre.
Pentru a încheia, datele biometrice din paşapoarte trebuie să fie utilizate doar pentru a verifica autenticitatea unui document şi utilizarea datelor cu caracter personal sensibile cum sunt elementele biometrice este acceptabilă doar dacă este coroborată cu reguli stricte în materie de protecţie a datelor.
Domnule preşedinte, doamnelor şi domnilor, aş dori mai întâi să-l felicit pe raportorul nostru, Carlos Coelho, şi preşedinţia franceză anterioară care, după cum era de aşteptat, nu se află printre noi, pentru facilitarea unui acord în primă lectură. A fost necesară voinţa de a face acest lucru plus abilitatea de a accepta compromisul necesar. Aş dori să-l felicit în mod special pe domnul Coelho, raportorul nostru, pentru că expunerea sa de motive, pe care îmi invit colegii să o citească, este un mic giuvaer de inteligenţă şi abilitate politică.
O analiză adecvată a textului pe care îl aveţi pe masă va dezvălui un principiu major, care este de asemenea principiul revoluţionar al acestui raport. Acest principiu revoluţionar nu are nimic de-a face cu datele biometrice. Acest lucru s-a decis în 2004. Principiul este "un paşaport - o persoană”. Acest lucru pune problema copiilor şi vârsta la care pot fi prelevate amprentele acestora. Haideţi să nu ascundem faptul că a fost extrem de dificil să se ajungă la un compromis. Unii, ca şi domnul Coelho la început, doreau ca această vârstă să fie cea mai mică posibil, pentru a le oferi copiilor protecţie cât mai devreme posibil. Totuşi, acest lucru ar necesita date biometrice fiabile, care nu pot fi garantate deocamdată. În cele din urmă s-a ajuns la următorul compromis: amprentele copiilor sunt obligatorii începând cu vârsta de 12 ani. Statele care le prelevează mai devreme pot continua să facă acest lucru încă patru ani, dar în niciun caz limita de vârstă nu poate fi mai mică de şase ani; în anii următori, Comisia va raporta în ceea ce priveşte evaluarea sistemului aplicat şi, dacă este cazul, acest lucru fiind inclus în text, va introduce modificările necesare. Prin urmare, trebuie să sperăm într-un progres major al tehnologiei, deoarece idealul protecţiei copiilor ar fi să avem date biometrice fiabile şi comparabile cât mai curând posibil. Având în vedere acest lucru, putem preciza că suntem de acord cu acest text, pe care îl salut încă o dată, şi felicit raportorul, Comisia, pentru propunerea sa iniţială, şi Consiliul, pentru spiritul său de compromis.
Domnule preşedinte, doamnelor şi domnilor, aş dori să încep prin a felicita raportorul pentru excelenta sa activitate. În calitate de raportor pentru strategia Uniunii Europene privind drepturile copilului, este de datoria mea să subliniez anumite puncte importante din raportul domnului Coelho, chiar dacă alţi colegi au făcut deja acest lucru.
În primul rând, principiul garantării unei abordări comune a regulamentelor care protejează copiii care trec graniţele noastre externe este extrem de binevenit.
În al doilea rând, principiul "un paşaport - o persoană” este important, deoarece leagă direct datele biometrice de deţinătorul documentului. Acest lucru elimină toate procedurile utilizate în prezent care permit adăugarea copiilor pe paşapoartele părinţilor. Această practică face mult mai dificilă şi lipsită de fiabilitate verificarea identităţii copilului, facilitând răpirea copiilor implicaţi în dispute şi comerţul şi exploatarea copiilor.
În al treilea rând, raportul prevede prezentarea de către Comisie a unui raport care va analiza fezabilitatea tehnică a utilizării amprentelor pentru a identifica copii care nu au împlinit 12 ani. Este extrem de important lucrul la ameliorarea sistemului şi la asigurarea fiabilităţii acestuia, în special pentru protecţia copilului.
Voi încheia spunând că, după părerea mea, va fi extrem de utilă pe viitor identificarea celor mai sofisticate, adecvate şi sigure metode tehnice de înregistrare şi, astfel, de certificare categorică a identităţii şi a vârstei unui copil cât mai repede posibil, dacă se poate chiar de la naştere.
în numele Grupului Verts/ALE. - Domnule preşedinte, mai întâi aş dori să-i mulţumesc domnului Coelho pentru activitatea sa excelentă. Deşi avem cu toţii opinii politice diferite, domnia sa a făcut tot posibilul pentru a se ajunge la un compromis.
Grupul Verts/ALE se opune vehement introducerii extensive a biometricii până când necesitatea acesteia va fi dovedită cu siguranţă absolută. Considerăm că aceasta are implicaţii cruciale în ceea ce priveşte siguranţa datelor cu caracter personal şi drepturile fundamentale. Am votat împotriva biometricii în cazul vizelor. Suntem de asemenea împotriva biometricii în cazul paşapoartelor europene. Vedem propunerea curentă ca pe o modalitate posibilă de stabilire a unor limite pentru amprentarea oamenilor pentru un document de călătorie. De aceea, suntem mulţumiţi că s-a ajuns la un compromis cu Comisia şi Consiliul, că a fost stabilită limita de vârstă de 12 ani pentru statele membre în care amprentarea copiilor nu are loc şi că a fost stabilită limita de vârstă de şase ani pentru alte state membre.
Aş dori să subliniez încă o dată că sprijinul nostru pentru dispoziţiile privind limitele de vârstă nu înseamnă că suntem pentru amprentarea în sine. Credem cu tărie că biometrica în cazul paşapoartelor poate fi utilizată doar pentru verificarea autenticităţii documentului sau a identităţii deţinătorului. Utilizarea acestor date în alte scopuri, cum este aplicarea legii, nu este nici legitimă, nici proporţională. Nu putem fi de acord cu principiul că oricine deţine paşaportul european este un suspect obişnuit, ale cărui amprente trebuie stocate. Aceasta este poziţia noastră, dar aş dori să subliniez încă o dată faptul că îl felicităm pe domnul Coelho, Comisia şi Consiliul pentru acest compromis.
Domnule preşedinte, nu sunt în favoarea amprentării la copii mici sau chiar bebeluşi. Copiii trebuie să fie scutiţi de necesitatea de a furniza amprente biometrice pentru paşapoarte. Prin urmare, este corectă prevederea unei scutiri pentru copii în acest sens. Încă nu există cunoştinţe sigure privind utilizarea amprentelor biometrice ale copiilor care nu au împlinit 12 ani. Principala ambiguitate se referă la cât de mult timp sunt fiabile amprentele prelevate de la copiii în creştere. Dacă am utiliza doar aceste date, am putea obţine exact efectul invers, şi anume mai puţină securitate, în loc de mai multă securitate. Este prin urmare disproporţională colectarea şi utilizarea datelor a căror fiabilitate nu poate fi garantată cu certitudine absolută.
Compromisul la care s-a ajuns cu Consiliul reflectă aceste preocupări şi, datorită insistenţei Parlamentului şi datorită activităţii excelente a raportorului, s-a stabilit o limită de vârstă de 12 ani pe o perioadă de tranziţie de patru ani, timp în care se va realiza un studiu amplu pentru a cerceta fiabilitatea datelor biometrice ale copiilor. Din nefericire, compromisul furnizează de asemenea excepţii pentru statele membre care au deja legi care permit prelevarea de amprente de la copiii care nu au împlinit 12 ani. Prin urmare, este chiar şi mai important să stabilim în mod expres pe parcursul compromisului la care s-a ajuns că actul juridic european privind elementele de securitate şi datele biometrice în paşapoarte şi documente de călătorie nu poate fi folosit în niciun caz ca temei juridic de recurs pentru a stabili baze de date care conţin aceste date la nivel naţional.
în numele Grupului IND/DEM. - Domnule preşedinte, sunt extrem de încântat să spun că Regatul Unit este exclus din acest regulament, deoarece nu face parte din spaţiul Schengen. Totuşi, guvernul britanic a declarat că se va menţine în linia regulamentului pentru a se asigura că documentele emise în Marea Britanie nu sunt considerate de clasa a doua. Acest lucru implică faptul că propunerile în cauză sunt considerate a fi de clasa întâi şi că guvernul va fi angajat de substanţa regulamentului în orice caz.
Dar, după cum arată raportul de faţă, sunt abordate tot felul de întrebări privind autenticitatea datelor biometrice şi verificarea acestora. Ce fel de documente de bază sunt utilizate la identificarea iniţială a solicitantului şi cum se poate şti cu siguranţă că acestea sunt autentice? Odată emis un paşaport, acesta nu poate fi prea util decât dacă datele conţinute pot fi comparate cu identitatea deţinătorului într-o bază de date de identitate naţională sau centralizată.
Raportul recunoaşte că ar trebui să existe mijloace de stocare extrem de sigure pentru păstrarea unor informaţii de acest gen, dar ştim cu toţii din experienţă că în Marea Britanie nu există un astfel de mijloc extrem de sigur pentru stocarea acestor date. Informaţii personale şi extrem de sensibile pentru practic milioane de persoane au fost pierdute sau dezvăluite din bazele de date guvernamentale în ultimii ani. Toată lumea în Regatul Unit ştie că informaţiile lor personale nu sunt sigure în mâna guvernului nostru.
Prezentul raport nu vorbeşte despre fiabilitatea datelor biometrice în sine. De fapt, încercarea de înscriere a biometricii de către Serviciului britanic de paşapoarte din 2004 a arătat o rată de eşec de 1 din 3 pentru recunoaşterea facială, 1 din 5 pentru amprente şi 1 din 20 pentru scanarea irisului. Identificarea biometrică este o idee atractivă, dar nu este un mecanism infailibil, după cum ne putem da seama cu toţii. Partidul Independent britanic va vota prin urmare împotriva acestui raport.
(NL) Domnule preşedinte, după părerea mea, raportorul are perfectă dreptate atunci când atrage atenţia asupra unui număr de puncte care reies în mare parte din faptul că prelevarea, procesarea şi compararea datelor biometrice pentru paşapoarte sunt progrese relativ recente. Ar fi prin urmare raţional să revizuim întreaga procedură, după cum a fost sugerat, peste trei ani.
De asemenea, este extrem de importantă introducerea unui grad de armonizare cu privire la manipularea datelor biometrice, deoarece un lanţ nu este mai puternic decât veriga sa cea mai slabă. Teoretic, abolirea graniţelor interne în Uniunea Europeană ar fi trebuit să aibă drept rezultat o mai bună supraveghere a graniţelor externe, dar, în realitate, este evident că sistemul continuă să prezinte puncte vulnerabile destul de vizibile. Reţelele criminale internaţionale, traficanţii de droguri şi imigranţii ilegali au beneficiat toţi de pe urma acestor puncte vulnerabile. Dacă dorim un sistem de supraveghere la frontieră mai eficient, este în orice caz momentul ca datele biometrice să facă parte în mod eficient din acest sistem.
(NL) Domnule preşedinte, aş dori să mulţumesc şi eu raportorului, colegul meu, domnul Coelho, pentru contribuţia sa. A reuşit deja să ajungă la un compromis cu Consiliul şi Comisia în primă lectură şi sprijin cu tărie acest compromis, inclusiv principiul "un paşaport - o persoană”. Totuşi, aş dori să analizez acest aspect mai în detaliu.
Acest principiu ar trebui să ofere mai multă protecţie împotriva infracţiunilor cum sunt traficul cu copii şi răpirea copiilor, deoarece fiecare copil ar trebui să aibă propriul paşaport cu un cip care conţine datele sale biometrice. Bineînţeles, acest lucru va avea un preţ. Acest lucru va fi cu siguranţă valabil în statele membre care au permis până acum includerea copiilor în paşapoartele părinţilor. În Ţările de Jos, costul maxim al unui paşaport este peste 48 EUR şi costul includerii unui copil pe paşaportul părintelui este 8,50 EUR. Pentru o familie cu trei copii acest lucru va reprezenta prin urmare dublarea costului obţinerii paşapoartelor, de la 120 EUR în prezent la peste 240 EUR. Bineînţeles, fiecare părinte ar plăti fericit acea sumă dacă ar contribui la siguranţa copilului său. Totuşi, nu este oare adevărat că, dacă poţi răpi un copil, este posibil să faci rost şi de paşaportul acestuia? După aplicarea regulamentului modificat, nu va mai fi posibilă includerea copiilor pe paşapoartele părinţilor. Totuşi, includerea unui copil pe paşaportul părintelui nu serveşte în anumite cazuri interesului siguranţei copilului, deoarece ne indică ce părinte are custodia copilului? Cum va fi posibilă atunci realizarea unor verificări eficiente asupra autorităţii părinteşti?
Peste trei ani, Comisia Europeană va trebui să analizeze necesitatea unui regulament suplimentar, de exemplu norme comunitare privind trecerea frontierei de către copii. În prezent, statele membre au opinii încă destul de împărţite în ceea ce priveşte acest aspect. Solicit Comisiei să utilizeze revizuirea respectivă pentru a analiza dacă şi cum introducerea unui singur paşaport per persoană a contribuit la diminuarea numărului de răpiri de copii. A produs compromisul actual efectul dorit sau a dus doar la anumite efecte secundare care necesită rezolvare?
Domnule comisar, siguranţa copiilor noştri necesită atenţia noastră permanentă. Astăzi facem un pas special. Dacă va fi necesară realizarea altor paşi pe termen mediu, veţi beneficia cu siguranţă de sprijinul creştin-democraţilor din acest Parlament.
(EL) Domnule preşedinte, faptul că părerea Parlamentului a prevalat astăzi asupra încercărilor Consiliului de a introduce înregistrările datelor biometrice pentru copii de şase ani este o victorie pentru principiul fundamental conform căruia datele cu caracter personal pot fi prelevate doar dacă se poate dovedi că este necesar, proporţionat şi, bineînţeles, util să se realizeze acest lucru, principiu care mă tem că a fost în mod frecvent ignorat de Consiliu şi Comisie în ultimii ani în iniţiativele lor legislative.
În cazul paşapoartelor şi al amprentelor copiilor, bineînţeles, copiii au nevoie de propriile paşapoarte cu elemente de identificare biometrice în efortul de a preveni răpirile, pornografia infantilă şi traficul de copii.
În acelaşi timp, totuşi, este bineînţeles ilegală colectarea de astfel de elemente de identificare, dacă acestea nu sunt necesare. În ceea ce priveşte amprentele, avem studii care arată că acestea nu sunt aproape deloc utile pentru copiii de şase ani. Amprentele lor se schimbă atât de rapid, încât paşapoartele şi elementele de recunoaştere aferente acestora sunt inutile.
Prin urmare, astăzi, Parlamentul a obţinut un echilibru. Parlamentul solicită un studiu serios din partea Comisiei pentru a vedea când pot fi cu adevărat copiii protejaţi utilizând amprentele acestora şi va permite prelevarea lor doar la vârste la care ştim sigur că acest lucru este posibil.
Pentru a încheia, în orice caz, în ceea ce priveşte elementele de identificare biometrice din paşapoarte, am spus "da” recunoaşterii titularului, "da” identificării titularului, "da” confirmării faptului că paşaportul nu a fost falsificat, dar am spus "nu” creării de fişiere cu date electronice privind milioane de cetăţeni inocenţi.
(PL) Introducerea paşapoartelor cu elemente biometrice de identificare a titularului este un răspuns la apelurile de angajare în lupta împotriva falsificării documentelor, terorismului şi imigraţiei ilegale. Prin urmare, este deosebit de importantă asigurarea unui nivel ridicat de încredere în procesul de prelevare a datelor biometrice şi de creare a unor standarde de bază comune privind colectarea de date, într-un mod care să garanteze securitatea şi fiabilitatea acestora.
Mă raliez propunerii raportorului pentru realizarea unei analize privind diferenţele dintre statele membre în domeniul documentelor care trebuie prezentate pentru obţinerea unui paşaport. Şi aceasta deoarece, în mod normal, securitatea acestor documente este mai scăzută decât nivelul aplicat la emiterea paşapoartelor biometrice. Astfel, există riscul ca acestea să fie falsificate mult mai uşor.
(PL) Domnule preşedinte, armonizarea prevederilor referitoare la standardele de securitate, coroborate cu introducerea elementelor de identificare biometrice, ar trebui să aibă un efect benefic asupra verificării documentelor în timpul inspectării acestora şi este, prin urmare, un element în lupta împotriva falsificării. Aceşti factori sunt la rândul lor o garanţie a unei lupte mai eficiente împotriva criminalităţii, terorismului şi imigraţiei ilegale.
Având în vedere lipsa unor teste corespunzătoare cu privire la utilizarea noilor tehnologii, statele membre ar trebui să-şi introducă propriile cerinţe în domeniul protejării drepturilor cetăţenilor. Trebuie stabilită o limită de vârstă mai mare pentru copiii care trebuie să fie titulari de paşaport şi, de asemenea, cazurile în care un paşaport unic este emis unui titular şi copilului său (copiilor săi) fără să conţină date biometrice ar trebui să fie eliminate. Situaţiile de acest gen pot favoriza traficul cu copii, deoarece verificarea identităţii copilului este îngreunată. Pentru a împiedica acest tip de procedură, fiecare persoană ar trebui să deţină propriul paşaport.
În final, aş dori să subliniez că, pentru a asigura securitatea titularilor de paşapoarte şi de alte documente de identitate, trebuie introdus un nivel ridicat de discreţie privind procesul de prelevare a datelor biometrice.
(EL) Domnule preşedinte, este o realitate că regulamentul de modificare pe care ni se cere să-l aprobăm va aduce poate o ameliorare în anumite state membre în care elemente biometrice de identificare sunt prelevate chiar şi de la bebeluşi şi va împiedica temporar anumite state membre să supună unor asemenea proceduri persoanele care nu au împlinit 12 ani şi care, în prezent, nu sunt obligate în niciun caz în anumite ţări să călătorească cu un paşaport personal.
Trebuie să evaluăm excepţiile propuse pe baza motivelor reale de adoptare a acestora, având în vedere faptul că, în ciuda limitei de vârstă pentru prelevarea elementelor de identificare biometrice, la un anumit moment vom putea fi toţi, fără excepţie, înregistraţi electronic.
Regulamentele de genul acesta menţin în special şi instituţionalizează şi mai mult utilizarea metodelor de înregistrare a datelor cetăţenilor pretutindeni - şi a câtor cetăţeni inocenţi - şi conferă dreptul de a transfera datele noastre sensibile şi personale.
Prin urmare, este de datoria noastră de a reaminti cetăţenilor cărora le vom cere peste câteva luni să-şi reînnoiască votul în favoarea principiilor şi politicilor Uniunii Europene că nu suntem în favoarea unor asemenea măsuri.
(DE) Domnule preşedinte, teoretic, colectarea datelor biometrice este cu siguranţă unul dintre modurile de garantare a faptului că paşapoartele şi documentele de călătorie nu pot fi falsificate. Înainte de toate, să sperăm că noua tehnologie ne va ajuta în lupta împotriva crimei organizate şi avalanşei de imigranţi ilegali.
Totuşi, toate statele membre trebuie să înţeleagă în acest sens că agenţia Frontex trebuie acum modernizată în ceea ce priveşte finanţarea şi personalul pentru a putea funcţiona în mod cu adevărat eficient. Dacă nu există frontiere interne, cele externe trebuie protejate în mod corespunzător. Atunci când piraţii informatici se laudă pe internet cât de uşor este să falsifici amprentele din registrele germane şi subliniază că în cazul în care cărţile de identitate se reduc la dimensiunea cărţilor de credit, fotografiile sunt şi ele micşorate, făcând recunoaşterea biometrică mai dificilă, este suficient să începem să ne îndoim de această tehnologie.
Un lucru este sigur: dacă sunt utilizate date biometrice, protecţia datelor trebuie să fie garantată pentru noi, cetăţenii normali.
(HU) Domnule preşedinte, domnule comisar, doamnelor şi domnilor, înainte de toate aş dori să-i mulţumesc colegului meu, domnului Coelho, pentru activitatea sa excelentă. Aş dori să comentez doar un punct din raport.
Experienţa recentă a demonstrat că traficul de fiinţe umane şi, în special, traficul de copii atinge niveluri îngrijorătoare atât în interiorul Uniunii Europene, cât şi în afara acesteia. Prin urmare, consider că este un pas pozitiv înainte faptul că minorii vor putea pe viitor să treacă frontierele externe ale Uniunii Europene cu propriile paşapoarte. Din perspectiva traficului cu copii, acest lucru poate pe de o parte să ofere o mai mare securitate, dar, pe de altă parte, trebuie să recunoaştem că un copil care are propriul document poate călători cu absolut oricine.
Consider regretabil faptul că propunerea comună nu a menţionat că paşapoartele minorilor ar trebui să conţină, în afara datelor acestora cu caracter personal, cele ale persoanei sau ale persoanelor care deţin răspunderea părintească pentru ei. Este adevărat că primul articol din propunere menţionează că un raport va fi prezentat de Comisie privind condiţiile pentru copiii care călătoresc singuri sau însoţiţi în afara graniţelor externe ale statelor membre şi că aceasta va face propuneri, după caz, privind protecţia copiilor care trec graniţele externe ale statelor membre.
Acest lucru oferă oportunităţi pentru viitor şi, prin urmare, solicit Comisiei ca, împreună cu toate organizaţiile implicate în acest aspect, cum sunt OSCE, OCDE, UNICEF, UNHCR, OIM şi nu în ultimul rând Europol, să evalueze în comun evoluţiile înregistrate şi să facă paşii necesari pentru a le oferi copiilor o protecţie mai eficientă. Experienţa a demonstrat că numărul de copii victime ale traficului uman creşte în mod constant.
(PT) Domnule preşedinte, domnule Barrot, doamnelor şi domnilor, îi felicit pe domnul Coelho, pe doamna Roure şi pe ceilalţi membri pentru munca lor. În decembrie 2004, Consiliul a adoptat Regulamentul privind standardele pentru elementele de securitate şi elementele biometrice integrate în paşapoarte şi în documente de călătorie emise de statele membre. A trebuit acum să facem paşi noi spre combaterea răpirii şi a traficului cu copii.
Utilizarea de paşapoarte de către copii conform principiului "un paşaport - o persoană” poate fi un mijloc fundamental în câştigarea acestei bătălii dificile şi importante. În ţara mea, Portugalia, prelevarea amprentelor copiilor care au împlinit şase ani este deja o practică îndelungată, motiv pentru care poate nu am nicio obiecţie împotriva acesteia. Ca susţinător al cauzei europene, consider că este importantă existenţa unei armonizări în acest sens. Mă linişteşte să ştiu că statele membre care, ca şi Portugalia, au stabilit acum mult timp în urmă şase ca vârsta minimă pentru prelevarea de amprente, nu vor trebui să-şi modifice legislaţia naţională.
Trebuie să subliniez că securitatea paşapoartelor care este consolidată acum nu se termină odată cu existenţa unui paşaport. Paşaportul în sine corespunde unui nivel ridicat de securitate, începând cu depunerea documentelor necesare pentru emiterea paşapoartelor, urmată de prelevarea datelor biometrice, până la verificarea şi controlul corespondenţelor la punctele de frontieră. Prezentul raport este încă un pas în afirmarea drepturilor persoanelor şi în garantarea securităţii acestora.
(SL) Mă raliez raportului elaborat de domnul Coelho, care a redactat un text excelent, ca de obicei. Sunt de acord cu propunerile exprimate, inclusiv cu cea care se referă la principiul "un paşaport - o persoană”.
Totuşi, aş dori să aud ceea ce Comisia, în special, sau poate colegul meu, domnul Coelho, au de spus despre ceea ce trebuie făcut atunci când un copil călătoreşte singur, neînsoţit de părinţi, deoarece nu există o politică uniformă cu privire la ce documentaţie trebuie să poarte copiii care călătoresc asupra lor. Propunerea raportorului este ca numele persoanelor care deţin răspunderea părintească să fie imprimate pe paşaportul copilului. Totuşi, uneori, copiii călătoresc însoţiţi de alţi membri ai familiei şi pot, de fapt, chiar să locuiască cu aceştia şi aşa mai departe. Pe scurt, trebuie să fim rezonabil de flexibili în acest sens.
Pe de altă parte, îngrijorarea mea este că nimeni nu a discutat practicabilitatea călătoriei unui copil de şase ani neînsoţit. Poate fi posibil cu avionul (să nu discutăm acum posibilele traume pe care copilul - un băieţel sau o fetiţă de şase ani - le poate experimenta în avion), deoarece copilul poate fi însoţit până la avion, aşteptat la destinaţie şi predat unuia dintre părinţi, de exemplu, sau unei alte persoane. Totuşi, ce aranjamente ar fi pertinente atunci când copiii călătoresc cu trenul, autobuzul sau alte mijloace de transport public? Cum ar fi monitorizată călătoria în aceste cazuri? Dacă există părinţi care sunt destul de iresponsabili pentru a-şi trimite copiii în asemenea călătorii, cred că ar trebui să adoptăm o poziţie mai pozitivă în acest sens şi să spunem că nu li se permite copiilor să călătorească singuri la vârste atât de fragede. Acest lucru poate suna oarecum dur, dar, deoarece înainte s-a menţionat deja cât de preţioşi sunt copiii, aspectul răpirilor şi aşa mai departe, ar trebui de asemenea să adoptăm o atitudine mai îndrăzneaţă în acest sens.
Aş dori de asemenea să întreb Comisia cum stau lucrurile cu declaraţia comună a Consiliului şi Parlamentului European privind securitatea documentelor originale necesare pentru emiterea unei vize. Şi asta deoarece mă îngrijorează faptul că, dacă acest lucru este adevărat, sistemul dintr-un anumit stat membru ar putea permite existenţa abuzurilor la punctul de emitere. Aş adresa o întrebare finală Comisiei sau poate domnului Coelho: ce ar trebui să facem atunci când oamenii ajung la un punct de trecere a frontierei, dar datele din paşapoartele lor nu corespund cu cele existente în bazele de date oficiale? Cred că ar trebui să includem o instrucţiune în avantajul copilului sau, mai degrabă, al pasagerului.
(DE) Domnule preşedinte, doamnelor şi domnilor, mii de copii pe an cad victime traficanţilor de copii şi un număr şi mai mare sunt răpiţi. Un studiu actual arată că victimele acestor infracţiuni sunt minorii neînsoţiţi. De aceea, salutăm faptul că în modificările aduse regulamentului vechi, Comisia Europeană ia acum în considerare copiii. Atunci când solicităm ca aceştia să aibă datele biometrice incluse în paşapoarte de la o anumită vârstă, aceasta nu se datorează unei isterii în masă, pe care nu o împărtăşesc, ci faptului că dorim să le oferim copiilor noştri o protecţie mai bună. Totuşi, o asemenea protecţie poate fi oferită numai dacă fiecare copil are propriul paşaport care conţine datele sale biometrice şi numele persoanelor responsabile pentru el.
Ca în cazul oricăror prelevări de date, este deosebit de important pentru grupul meu să se garanteze cel mai înalt nivel de securitate posibil la prelevarea, stocarea şi procesarea datelor biometrice ale tuturor cetăţenilor; de asemenea, trebuie să putem întotdeauna urmări cine are acces la ce date. Regulamentele şi deciziile Consiliului referitoare la acest aspect prevăd mecanisme şi organisme de control foarte stricte pentru a preveni abuzul de date. Trebuie să menţionez că am mare încredere în autorităţile mele naţionale, spre deosebire de multe companii private, dintre care unele sunt capabile de a transmite date neprotejate terţilor prin subterfugii de securitate scandaloase şi să primească bani pentru acest lucru. De aceea este atât de important pentru autorităţile naţionale să capitalizeze credibilitatea dobândită şi să lucreze îndeaproape cu autorităţile de protecţie a datelor. Contrar celor întâmplate în cazul de faţă, acest lucru include onorarea de către Comisia Europeană a obligaţiilor sale legale de a consulta ofiţerii europeni de protecţie a datelor.
(PT) Aş dori să-l felicit pe prietenul meu Carlos Coelho pentru activitatea sa excelentă în cadrul acestui Parlament. Mulţumesc foarte mult.
(BG) Mulţumesc, Domnule preşedinte, domnule comisar, doamnelor şi domnilor, aş dori să felicit raportorul, pe domnul Coelho, pentru echilibrul atins în acest raport între asigurarea unui nivel mai mare de securitate pentru documentele internaţionale de călătorie şi protejarea datelor cu caracter personal şi a integrităţii umane a cetăţenilor Uniunii Europene. Sugestiile făcute pentru ameliorarea unui anumit număr de cerinţe tehnice vor sprijini lupta împotriva criminalităţii transfrontaliere, imigraţiei ilegale şi traficului de fiinţe umane. Pentru ţări de frontieră ca Bulgaria, expuse unei presiuni intense a fluxurilor migratorii şi a activităţilor crimei organizate internaţionale, introducerea rapidă şi de succes a noilor standarde va fi extrem de importantă în sensul protejării graniţelor externe ale Uniunii Europene.
Din nefericire, în ţara mea avem câteva cazuri serioase care implică dispariţia unor copii despre care nu se ştie încă nimic nici acum. De aceea, simt că acest raport furnizează orientări corecte pentru viitoarea evoluţie a standardelor pentru elementele de securitate şi biometrice din paşapoarte pentru cetăţenii cei mai tineri ai Europei. Introducerea principiului "un paşaport - o persoană” le va furniza un nivel şi mai ridicat de securitate atunci când vor călători în afara teritoriului Uniunii Europene. Propunerea de a introduce informaţii suplimentare în paşapoartele copiilor mai mici de 18 ani va limita oportunităţile pentru activităţile ilegale de trafic cu copii. Când este vorba despre aplicarea regulamentului în cadrul legislaţiilor lor naţionale, statele membre trebuie, în mod evident, să ia în considerare posibilele repercusiuni financiare pentru familiile numeroase. Acest lucru a fost menţionat de asemenea de câţiva antevorbitori. Libertatea de mişcare nu trebuie să fie restricţionată pentru acele familii din cauza faptului că trebuie să plătească sume importante pentru paşapoartele copiilor lor.
Pentru a încheia, în ceea ce priveşte aspectul liberei circulaţii a persoanelor în interiorul Uniunii Europene, cred că trebuie abolită limita privind vârsta la care persoanele au dreptul de a primi cartea de identitate, deoarece acest lucru va încuraja şi garanta de asemenea libera circulaţie a celor mai tineri cetăţeni ai Uniunii Europene.
(PL) Domnule preşedinte, aş dori să încep prin a felicita raportorul şi să precizez că susţin raportul elaborat de domnia sa. Consider că raportul nu este doar important, ci şi bun. Poate voi începe cu afirmaţia care a fost făcută aici conform căreia paşaportul este un document emis de statele membre în conformitate cu regulamentele naţionale. Este adevărat că avem paşapoarte diferite, în afara coperţilor, dar este important să obţinem un echilibru între măsurile de securitate a acelor paşapoarte, pentru ca acestea să identifice un cetăţean al Uniunii Europene sau o altă persoană care intră pe teritoriul Uniunii Europene şi să reziste în acelaşi timp infracţiunilor, care implică în mare măsură paşapoartele, cum sunt imigraţia ilegală, terorismul, traficul cu copii sau falsificarea documentelor. Echilibrul a fost găsit, cred, în acest raport. Nu există indicaţii că restricţiile pe care le includem în raport vor influenţa sau restricţiona în vreun fel statele membre în ceea ce priveşte emiterea paşapoartelor.
Doresc să atrag atenţia asupra unui principiu la care mă raliez pe deplin: principiul "un paşaport - o persoană”. În ceea ce priveşte copiii, este un principiu bun, dar nu aş dori să fie o barieră financiară pentru părinţii care doresc paşapoarte individuale pentru copiii lor, dar care pot avea mijloace financiare limitate. Aş dori, de asemenea, să atrag atenţia asupra unui punct mai slab din raport, deşi raportorul l-a menţionat deja, şi anume faptul că tehnologiile moderne, netestate, trebuie să fie reevaluate şi este bine că peste trei ani vom putea să facem acest lucru. Pledez de asemenea pentru ca rolul Autorităţii Europene pentru Protecţia Datelor să fie luat totuşi în considerare. Această instituţie din cadrul Uniunii Europene trebuie să fie implicată mai mult în întreaga procedură şi pledez pentru acest lucru.
Domnule preşedinte, aş dori să-i mulţumesc şi eu domnului Coelho. Acest raport este foarte important pentru viitorul Europei şi pentru cei 500 de milioane de cetăţeni ai săi: pentru siguranţa şi securitatea acestora, precum şi pentru măsurile antiterorism, printre altele. Dacă tehnologia există, după cum a spus doamna Zdravkova, ar trebui să o utilizăm.
Din punctul de vedere al copiilor, doamna Angelilli, domnul Lambrinidis şi alţii au menţionat că aceasta poate fi o armă vitală împotriva contrabandei cu copii, de exemplu.
Totuşi, punctul crucial se află cu adevărat în noul articol 3, care menţionează că scopul datelor biometrice este verificarea nu numai a autenticităţii documentului, ci şi a identităţii titularului prin intermediul unor elemente comparabile disponibile imediat. În prezent, multe ţări se bazează aproape exclusiv pe fotografii şi foarte mulţi oameni, aş sugera eu - poate şi dumneavoastră, domnule Preşedinte, şi chiar şi domnul Barroso - nu mai arată ca fotografiile din paşaport - mulţi dintre noi nici nu ar dori acest lucru! Prin urmare, consider că dacă există proceduri şi metode noi de identitate disponibile, trebuie să fim pregătiţi să le utilizăm.
În ceea ce îi priveşte pe doamna Gacek şi domnul Batten şi contribuţiile lor antibritanice de tip "atacă şi fugi” - spun asta deoarece dumnealor nu se află acum aici pentru a auzi răspunsul - aş sugera că sistemul Regatului Unit nu este probabil nici mai bun, nici mai prost decât multe altele din Uniunea Europeană. Avem verificări şi bilanţuri, dar putem face mai multe. Dacă noua tehnologie a secolului al XXI-lea este disponibilă, trebuie să fim pregătiţi pentru a o utiliza, după cum a spus doamna Grabowska acum câteva clipe, trebuie să fim pregătiţi să o modificăm permanent pentru a profita de facilităţile existente în cadrul Uniunii Europene.
(SK) Protejarea copiilor de infracţiuni precum răpirea şi traficarea necesită introducerea paşapoartelor pentru copii.
Principiul "un paşaport - o persoană” înseamnă că fiecărui copil care călătoreşte în afara Spaţiului Schengen i se va emite un paşaport. Noua metodă de identificare va simplifica controlul la frontiere. Instrumentele pentru protejarea copiilor de răpire vor include o linie telefonică de asistenţă europeană pentru raportarea copiilor dispăruţi, răpiţi sau exploataţi sexual, paşapoarte cu date biometrice şi sistemul paneuropean de alertă privind răpirea copiilor, care va fi lansat în curând.
Trebuie să acordăm atenţie asigurării unui grad ridicat de confidenţialitate în procesul de prelevare şi utilizare a datelor biometrice. Susţin părerea raportorului conform căreia trebuie realizat un studiu privind posibilele deficienţe ale sistemelor de identificare a amprentelor din statele membre ale Uniunii Europene. Ulterior va trebui avută în vedere introducerea unui sistem european comun pentru compararea amprentelor.
Îl felicit pe domnul Carlos Coelho pentru acest raport.
Salut această iniţiativă, care reprezintă un real progres înregistrat în urma Consiliului European de la Salonic, prin stabilirea unei legături între documentul de călătorie şi posesorul acestuia, şi prin adoptarea principiului "o singură persoană - un singur paşaport".
În primul rând, este vorba de necesitatea de a adopta principiile şi excepţiile prevăzute în acest raport la rezultatele şi problemele apărute în practică. Aşadar, trebuie pus accentul pe termenul de revizuire de trei ani stabilit de către acesta ca termen în care atât statele membre, cât şi Comisia trebuie să încerce să identifice recomandările între principii teoretice şi impedimente practice.
În al doilea rând, o serioasă problemă se ridică în ceea ce priveşte securitatea datelor stocate şi protejarea identităţii posesorului.
În cele din urmă, aş vrea să atrag atenţia asupra necesităţii de a elabora principii comune în privinţa actelor necesare pentru eliberarea documentelor de călătorie sau a paşapoartelor, aceasta fază fiind esenţială atât pentru asigurarea securităţii bazelor de date, precum şi pentru prevenirea falsificării acestor documente.
(FR) Domnule preşedinte, încă o secundă pentru a vă mulţumi, domnule Coelho, şi a vă spune că este o mare plăcere să lucrez cu dumneavoastră, aţi dat întotdeauna dovadă de mare abilitate, aveţi o adevărată capacitate de ascultare şi analiză şi datorită dumneavoastră am ajuns la acest rezultat.
România a introdus începând de la 1 ianuarie 2009 utilizarea paşapoartelor biometrice. Acest tip de paşapoarte prezintă 50 de elemente de siguranţă şi cuprinde pentru prima dată în Uniunea Europeană atât elementul de identificare facial, cât şi cel al amprentelor digitale.
România a făcut astfel un pas important către intrarea în spaţiul Schengen, prevăzută pentru anul 2011. Introducerea paşapoartelor biometrice anulează ultima condiţie de fond a includerii României în programul Visa Waiver. În consecinţă, refuzul scutirii românilor de vize pentru Statele Unite se bazează de acum înainte doar pe motive subiective şi sper ca Statele Unite să ia în considerare acest lucru.
Felicit încă o dată raportorul pentru că aduce regulamentului îmbunătăţiri importante, în special crearea unui sistem european uniform pentru verificarea compatibilităţii dintre elementele biometrice şi datele stocate în cip.
Armonizarea la nivel european a standardelor de securitate pentru paşapoartele biometrice este o extindere a prevederilor acquis-ului Schengen. Regulamentul prevede obligaţia generală de furnizare a amprentelor, care sunt stocate pe un cip fără contact în paşaport.
Susţin excepţiile privind furnizarea amprentelor în cazul copiilor sub 12 ani şi solicit revizuirea şi armonizarea legislaţiilor naţionale specifice.
Consider că prelucrarea datelor din paşapoartele biometrice trebuie să se facă cu respectarea legislaţiei comunitare privind protecţia datelor cu caracter personal şi a vieţii private. Comisia şi statele membre trebuie să ia măsurile necesare pentru a garanta acest lucru privind prelucrarea datelor din paşaportul biometric, atât la frontieră, cât şi în procesul de întreţinere a bazelor de date aferente, în situaţia în care legislaţia naţională prevede acest lucru.
Atrag însă atenţia că limitarea valabilităţii unui paşaport biometric pentru persoanele ale căror amprente sunt indisponibile, temporar sau permanent, la 12 luni sau mai puţin, face viaţa persoanelor cu dizabilităţi mai dificilă şi rog Comisia să reevalueze textul aferent.
Domnule preşedinte, niciun cetăţean care respectă legea nu trebuie să fie îngrijorat de verificarea identităţii sale sau a copiilor săi. Salut prin urmare utilizarea datelor biometrice în cazul paşapoartelor şi al altor documente.
Am dorit doar să menţionez un punct de referinţă viitoare. Este o realitate că niciun element biometric nu rămâne la fel din copilărie până la maturitate, cu excepţia unuia singur: amprentarea ADN. Acesta rămâne aceeaşi de la concepţie până la moarte şi chiar şi după. Este posibilă astăzi identificarea cuiva chiar şi la mulţi ani după moarte, obţinând o mostră mică din oseminte. Tehnologia de amprentare ADN este în prezent rapidă, ieftină şi poate fi realizată asupra câtorva celule doar, care pot fi obţinute dintr-o mostră de mucoasă bucală sau de la o picătură de sânge extrasă de exemplu din cordonul ombilical.
Prin urmare, susţin că în viitor ar trebui să luăm în considerare amprentarea ADN ca singura modalitate de identificare biometrică - care este garantată a rămâne la fel pentru fiecare persoană - pentru toţi cetăţenii europeni.
(DE) Domnule preşedinte, îi mulţumesc lui Carlos Coelho şi îl felicit pentru acest raport. Am fi fost cu toţii dezamăgiţi dacă raportul său ar fi fost sub valoarea nominală, deoarece ne-am obişnuit deja cu cele mai înalte standarde de calitate din partea domniei sale. Personal, mi-a plăcut faptul că domnul Carlos Coelho a evidenţiat în mod clar de la început că raportul său se referă la securitatea copiilor. Putem obţine această securitate emiţând paşapoarte sigure şi prelevând amprente pentru a ne asigura că este posibilă verificarea faptului că persoana care trece frontiera este chiar persoana din paşaport.
Prin urmare, este vorba despre un obiectiv care poate fi utilizat pentru a obţine securitate pentru copii. Faptul că acum discutăm dacă amprentele trebuie prelevate la şase ani sau la doisprezece ani este o chestiune tehnică, nu o chestiune de perspectivă. Nu aş avea nicio problemă în ceea ce priveşte prelevarea amprentelor de la vârsta de şase ani, deoarece este vorba despre copii şi securitatea acestora. Pentru mine, este de la sine înţeles că trebuie respectate legile privind protecţia datelor. Nici nu ar trebui să discutăm acest lucru. Este de datoria statului constituţional controlarea acestui fapt. Dacă ajungem să avem paşapoarte sigure şi sunt respectate legile privind protecţia datelor, atunci Uniunea Europeană va fi făcut un pas decisiv înainte în ceea ce priveşte interesele copiilor şi împotriva traficului şi a contrabandei cu copii.
Domnule preşedinte, cred că întregul Parlament apreciază activitatea domnului Coelho şi calităţile sale şi aş dori să mă alătur aprecierii doamnei Roure.
Aş dori să spun, în spiritul celor precizate de Gérard Deprez, că trebuie să ne îndreptăm spre date biometrice din ce în ce mai fiabile, din ce în ce mai comparabile, care ne-ar permite să utilizăm cât mai bine cele mai sofisticate tehnologii pentru a asigura securitatea în acest spaţiu liber în care locuim. De aceea am programat această întâlnire. Salut prin urmare faptul că Parlamentul s-a angajat de asemenea în acest efort de a face identificarea copiilor mai sigură, lucru necesar pentru siguranţa acestora.
Am fost întrebat dacă avem deja dovezi că aceste procese sunt eficace. Aş spune că doar atunci când va fi implementat, vom putea să verificăm în mod adecvat eficacitatea sistemului, dar, a priori, totul sugerează că o mai mare securitate va fi obţinută printr-o mai bună identificare a copiilor care călătoresc singuri. În orice caz, nu putem să nu luăm acest obiectiv major în considerare. Voi oferi Parlamentului mai multe răspunsuri la mai multe întrebări.
În primul rând, trebuie să spun că, în propunerea sa, Comisia a subliniat întotdeauna principiul protecţiei datelor. Autoritatea Europeană pentru Protecţia Datelor a fost consultată în privinţa propunerii de bază şi aceasta a făcut remarci pe care Comisia le-a luat în considerare. Aş dori să menţionez, de asemenea, că în ceea ce priveşte elementele de identificare, standardele sunt armonizate cu standardele ICAO (Organizaţia Aviaţiei Civile Internaţionale), lucru care, după cum s-a mai spus, va facilita dialogul cu Statele Unite.
Apoi, aş dori să vă reamintesc că, în ceea ce priveşte paşapoartele copiilor, există, bineînţeles un cost financiar pentru familii, dar aceasta ţine de competenţa statelor membre şi aş dori să evidenţiez că, pentru călătoriile în spaţiul Schengen, cartea de identitate este suficientă. Paşaportul este necesar doar pentru a călători în afara Uniunii Europene.
Pentru a încheia, aş dori să confirm că un studiu comparativ va fi realizat de Comisie cu privire la regulile existente în statele membre pentru minorii care călătoresc singuri. La momentul oportun, vom propune adoptarea măsurilor necesare de către Consiliu pentru protejarea mai eficace a copiilor şi pentru prevenirea traficului cu copii. Este extrem de evident că acest studiu este, pe bună dreptate, dorit de Parlament şi, bineînţeles, mă angajez să mă asigur că personalul serviciilor de care mă ocup îl elaborează în cele mai bune condiţii şi în cel mai scurt timp posibil.
Atât am avut de spus şi mulţumesc din nou Parlamentului pentru contribuţia sa extrem de constructivă la legislaţia europeană.
Domnule preşedinte, dacă a reieşit un lucru din dezbatere, acela este faptul că există o oarecare îngrijorare privind combaterea eficace traficului de fiinţe umane - şi în special a traficului cu copii - în rândul majorităţii membrilor acestui Parlament. Aceasta este obiectivul cel mai important al măsurii pe care o vom adopta şi sunt încântat de faptul că aproape toţi vorbitorii au menţionat acest lucru.
Aş dori să mulţumesc încă o dată tuturor raportorilor alternativi pentru colaborarea acestora; şi nu este o simplă laudă. Trebuie spus că doamna Roure, colega mea, a avut un rol crucial pentru ajungerea la un acord, la care au contribuit foarte mult şi comisarul Barrot şi preşedinţia franceză. Doresc să îi mulţumesc în special comisarului Barrot pentru disponibilitatea Comisiei de a oferi sprijinul instituţional necesar pentru revigorarea luptei împotriva traficului cu copii, ca şi pentru disponibilitatea acesteia de a colabora la cele trei studii pe care le-am solicitat: privind fiabilitatea amprentelor copiilor, documentele necesare pentru obţinerea paşaportului şi rata de respingere falsă, care sunt unele dintre preocupările pe care le avem cu privire la punerea în aplicare a acestor reguli.
În încheiere, domnule Preşedinte, mă voi referi la problema ridicată de domnul Brejc: a întrebat dacă putem spune că emiterea paşapoartelor este sigură. Să fiu pe deplin sincer, trebuie să spun că acest lucru diferă de la ţară la ţară. Unele ţări au sisteme mai riguroase decât altele şi acest lucru este un alt motiv pentru care studiul privind documentele necesare pentru obţinerea paşaportului este extrem de important. Ştiu că Europa nu are jurisdicţie în acest domeniu - emiterea paşapoartelor este o prerogativă naţională - şi de aceea am fost extrem de mulţumit atunci când comisarul Barrot a fost de acord cu colaborarea Comisiei la studiul privind documentele necesare pentru obţinerea paşaportului. Nu are sens să avem paşapoarte care sunt foarte sigure dacă această securitate poate fi sabotată pe parcursul procesului de emitere. Nu este vorba despre impunerea unor măsuri statelor membre, ci despre schimbul de bune practici, de natură să garanteze că paşaportul european este o realitate sigură la graniţele noastre externe. Vă mulţumesc tuturor pentru colaborare.
în scris. - (ET) Domnule preşedinte, doamnelor şi domnilor, adoptarea acestui regulament este un pas important spre obţinerea unor documente de călătorie mai sigure pentru cetăţenii Uniunii Europene. Drept rezultat, până la 29 iunie 2009 ar trebui să existe o legătură clară în cadrul Uniunii Europene între paşaport şi titularul acestuia, lucru care va reprezenta un pas important către protejarea paşapoartelor împotriva fraudei.
Salut în mod deosebit punerea în practică a principiului "un paşaport - o persoană”, care face posibilă ameliorarea securităţii călătoriilor, în special pentru copii, şi obstrucţionează acţiunile persoanelor implicate în traficarea şi răpirea copiilor. Este lăudabil că această cerinţă va fi acum aplicată în toate statele membre. În Estonia, ea este în vigoare încă din anul 2000.
În afara documentelor sigure de călătorie, poliţiştii de frontieră din statele membre au un rol important şi trebuie să fie din ce în ce mai atenţi la inspectarea persoanelor minore care călătoresc cu sau fără însoţitor şi trec graniţele externe ale Uniunii Europene, la fel ca şi în cazul adulţilor.
Securitatea documentelor de călătorie nu se limitează cu siguranţă la paşapoarte şi întregul proces este la fel de important. Prin urmare, nu are rost să se consolideze securitatea paşapoartelor dacă nu se acordă atenţie şi restului ochiurilor din lanţ.
Consider că, în afara garantării unor documente mai sigure, Comisia Europeană ar trebui să aibă în vedere adoptarea unei abordări comune la nivelul Uniunii Europene pentru a înlocui diferitele reguli pentru protecţia copiilor care trec graniţele externe ale Uniunii Europene, aflate în prezent în vigoare în cele 27 de state membre.
în scris. - Ameninţările teroriste au adus cu sine necesitatea introducerii unor elemente suplimentare de securitate şi biometrice care să asigure o protecţie sporită a pasagerilor care călătoresc în Uniunea Europeană. Elementele cele mai importante ale propunerii de regulament sunt combaterea traficului de copii prin introducerea principiului "o persoană-un paşaport”, precum şi introducerea derogărilor privind prelevarea amprentelor de la copii sub 12 ani. Cu toate acestea, legislaţia anumitor state membre prevede furnizarea amprentelor digitale de la copiii sub 12 ani, însa aceasta va fi posibilă doar pe o perioadă tranzitorie de 4 ani, vârsta limită neputând totuşi depăşi 6 ani. Anumite studii pilot realizate de statele membre au demonstrat că amprentele copiilor sub vârsta de 6 ani nu sunt de calitate bună, acestea putându-se schimba în timpul creşterii. Prin fixarea unei vârste limită, riscul apariţiei unei erori de identificare a persoanei prin prelevarea amprentelor este mai scăzut, iar posibilitatea traficului de copii este îngreunată. Nevoia de protecţie a călătorilor a devenit tot mai evidentă după evenimentele de la 11 septembrie 2001, însă creşterea gradului de protecţie a securităţii trebuie să fie însoţită de o asigurare a drepturilor şi demnităţilor pasagerilor, aşa cum este stipulat de Convenţia Europeană pentru Apărarea Drepturilor Omului şi a Libertăţilor Fundamentale.
Următorul punct pe ordinea de zi este raportul elaborat de domnul Cappato, în numele Comisiei pentru libertăţi civile, justiţie şi afaceri interne, referitor la accesul publicului la documentele Parlamentului European, ale Consiliului şi ale Comisiei [punerea în aplicare a Regulamentului (CE) nr. 1049/2001].
Domnule preşedinte, doamnelor şi domnilor, acesta este un report despre situaţia accesului public la documentele Uniunii Europene şi o oportunitate de a formula anumite sugestii. În scurtul timp pe care îl avem la dispoziţie, doresc să ridic trei probleme importante.
Prima se referă la Consiliu. Guvernele din cadrul Uniunii Europene se întrunesc în cadrul Consiliului cu puteri de legiferare, iar acesta, ca orice adunare cu puteri de legiferare, ar trebui să fie obligat să-şi facă publice lucrările şi deciziile. Doresc să subliniez acest lucru în mod special deoarece au fost depuse amendamente de către Grupul Partidului Popular European (Creştin-Democrat) şi al Democraţilor Europeni pentru un vot divizat asupra anumitor puncte. Sper ca voturile divizate să nu elimine părţi semnificative din raport. De exemplu, punctul 3 din raport solicită adoptarea de acţiuni ca urmare a hotărârii judecătoreşti pronunţate în cazul înaintat de Maurizio Turco, un membru al Parlamentului European din Partidul Radical, care a câştigat o cauză la Curtea de Justiţie privind publicarea deciziilor juridice luate de serviciile juridice ale instituţiilor europene şi privind obligaţia de a dezvălui identitatea membrilor delegaţiilor statelor membre în cadrul Consiliului. Avem dreptul să ştim cine votează în Consiliu şi cum. Sper, prin urmare, că nu va vota nimeni împotriva punctului 3 sau a punctului 9, care solicită informaţii despre ceea ce se întâmplă în cadrul Coreper, Comitetul Reprezentanţilor Permanenţi, şi solicită ca acesta să facă publice documentele întrunirilor sale şi să nu clasifice toate documentele privind politica internaţională ca documente diplomatice. Acest aspect este extrem de important!
Cealaltă problemă pe care doresc să o ridic se referă la Parlament, deoarece trebuie să fim primii care ne facem publică activitatea. Noi, italienii radicali, îl numim "registrul public al reprezentanţilor aleşi”, cu alte cuvinte un registru în care putem găsi toate informaţiile despre activităţile membrilor Parlamentului European: cine este prezent, cine este absent, cum votează şi, bineînţeles, cu cât sunt plătiţi. Aveţi grijă, totuşi, şi spun acest lucru pentru că o cerere a fost depusă pentru un vot divizat şi asupra punctului 5, ar fi o greşeală să credem că dacă menţinem o parte din aceste informaţii confidenţiale - mă adresez aici doamnei Cederschiöld, care ştiu că este preocupată de acest aspect - nu ne vom expune în realitate şi mai mult atacurilor agresive, demagogice, asupra membrilor Parlamentului European. Ştim că anumiţi colegi au filmat alţi membri ai Parlamentului European, spionându-şi deci colegii. Modul de rezolvare a acestui aspect este nu numai prin simpla împiedicare a acestuia, ci prin publicarea întregii noastre activităţi, zădărnicind planurile persoanelor care doresc să se uite pe gaura cheii şi difuzând activitatea comisiilor parlamentare, reuniunile şi toate procedurile acestui Parlament pe internet.
A treia problemă pe care doresc să o ridic se referă la formatele documentelor, deoarece Grupul PPE-DE a solicitat, de asemenea, un vot divizat asupra punctului 7 referitor la acest aspect. În acest punct, solicităm ca documentele să fie create, din punct de vedere tehnologic, utilizând procesoare de texte cu sursă deschisă, un multilingvism eficace şi tehnologii care permit persoanelor cu handicap să obţină acces la informaţii şi documente. Sper că nimeni din acest Parlament nu este împotriva accesului multilingv cu sursă deschisă, utilizând tehnologii care facilitează accesul peroanelor cu handicap, deoarece acesta este un aspect esenţial pentru o parte a cetăţenilor Uniunii Europene.
Ştim că s-a propus din partea Comisiei o reformă a regulamentelor noastre şi vom trata acest aspect în raportul Cashman, dar această hotărâre este prima noastră oportunitate de a stabili anumite puncte de referinţă pentru Parlament. Sper că oportunitatea nu va fi irosită şi că toate aspectele cruciale pe care m-am gândit să le menţionez în acest raport nu vor fi în zadar.
vicepreşedintă a Comisiei. -Domnule preşedinte, aş dori să încep mulţumindu-vă pentru un raport foarte bine redactat şi interesant şi felicit raportorul. Acest subiect este important şi preţios, în special în contextul revizuirii Regulamentului (CE) nr. 1049/2001 şi având în vedere modificările pe care Tratatul de la Lisabona - dacă intră în vigoare - le va aduce în ceea ce priveşte aceste aspecte importante.
Raportul se referă în principiu la punerea în aplicare a Regulamentului 1049/2001 şi, de aceea, permiteţi-mi să încep reamintind unul dintre elementele pozitive ale punerii în aplicare a acestui regulament, deoarece, după cum arată datele cantitative şi după cum recunoaşte raportul Parlamentului, instituţiile Uniunii Europene au acordat accesul la un număr mai mare de documente, înregistrând în acelaşi timp o reducere a numărului şi a ratei de respingere.
Ne angajăm să sporim în continuare transparenţa şi deschiderea. Bineînţeles, anumite recomandări din raport merg mult mai departe de aplicarea Regulamentului 1049/2001 în 2006 şi unele dintre acestea nu sunt legate direct de activităţile Comisiei, după cum tocmai s-a spus.
Raportul se referă la un număr de aspecte referitoare la deschiderea şi comunicarea cu cetăţenii şi salut în special acest lucru ca o contribuţie valoroasă la reflecţia generală asupra transparenţei, comunicării şi sferei de acoperire.
Permiteţi-mi să menţionez pe scurt câteva dintre recomandările şi principiile care stau la baza acestora, deoarece ele merită să fie luate în considerare.
În ceea ce priveşte cauza Turco, vă asigur că această hotărâre judecătorească este luată pe deplin în considerare de Comisie. După cum s-a menţionat, se referă în principal la nevoia unei deschideri mai mari în ceea ce priveşte acţiunea Consiliului în capacitatea sa legislativă, dar se aplică şi Comisiei şi tuturor instituţiilor, iar Comisia se asigură că fiecare solicitare de acces este evaluată cu atenţie de la caz la caz în funcţie de parametrii stabiliţi de Curtea de Justiţie.
În al doilea rând, propunerea de a stabili reguli comune privind procedurile administrative necesită mai multă reflecţie, deoarece multe dintre aceste proceduri sunt foarte specifice ca natură şi, în anumite cazuri, unice pentru fiecare instituţie. Aceasta înseamnă că vom avea nevoie de mai mult timp pentru a vedea cum se poate realiza acest lucru.
Recomandarea de a fuziona Regulamentul nr. 1049/2001 şi Regulamentul (CEE, Euratom) nr. 354/83 privind deschiderea arhivelor istorice este destul de complexă dintr-un motiv special, întrucât articolul 255 din Tratatul CE şi Regulamentul (CE) nr. 1049/2001 nu se aplică tuturor instituţiilor şi organismelor. Acest lucru s-ar putea schimba de asemenea dacă şi când Tratatul de la Lisabona intră în vigoare, deoarece prin acesta se va extinde dreptul de acces la documente către toate instituţiile şi organismele. De aceea nu este atât de uşor să fie fuzionate aceste două regulamente, sfera lor de acoperire fiind diferită.
La remarca critică a ombudsmanului cu privire la registrele publice ale Comisiei, aş dori să vă asigur că luăm această remarcă în serios. După cum ştiţi, avem un registru public de documente care este în funcţiune din iunie 2002 şi, de atunci, Comisia a creat şi un registru dedicat procedurilor de comitologie şi un registru privind grupurile de experţi. Facem întotdeauna tot ce ne stă în putinţă pentru a ne moderniza sistemele interne de IT.
Acest lucru, din nefericire, nu se va întâmpla peste noapte, întrucât necesită multă muncă. Avem întotdeauna în vedere necesitatea de a mări acoperirea registrului public şi sper că îmi cunoaşteţi şi angajamentul personal în acest sens. Recunoaştem că încă mai trebuie să extindem acoperirea registrelor noastre publice şi ne confirmăm angajamentul de a dezvolta registrele publice în sensul unei mai mari transparenţe.
Rezoluţia vizată se referă la aspectele gestionării documentelor, la un portal comun şi la proiectul Trans-Jai. Comisia sprijină ideea creării unui portal comun pentru a facilita accesul cetăţenilor la documentele legislative. Cred că acest lucru ar implica o metodologie comună şi trebuie să studiem toate consecinţele practice ale acesteia asupra identificării şi referinţelor documentelor. Am dori să vedem un portal care să implice disponibilitatea completă a documentelor publice pentru fiecare instituţie, prin urmare suntem gata să lucrăm împreună cu dumneavoastră în acest sens.
În ceea ce priveşte proiectul Trans-Jai, revin la ceea ce am spus într-un răspuns în octombrie, şi anume că se aşteaptă deschiderea acestuia pentru publicul larg în anul 2010.
Permiteţi-mi, de asemenea, să comentez aspectul schimbului de informaţii între instituţii. Înţeleg ceea ce se doreşte aici şi ceea ce urmăriţi, dar aş dori să vă reamintesc că între instituţiile noastre am stabilit deja o metodă de lucru în ceea ce priveşte schimbul de informaţii confidenţiale deţinute de Comisie şi aceasta este reglementată în una dintre anexele la acordul-cadru. Ar trebui de asemenea să avem în vedere că problema schimbului de informaţii între instituţii nu se referă la accesul public şi considerăm că acest aspect ar trebui tratat separat, după cum se întâmplă în prezent.
Acest raport şi această dezbatere constituie, de asemenea, contribuţii apreciate şi de valoare pentru un alt moment când le putem discuta la o scară mai largă. Sunt recunoscătoare pentru eforturile Parlamentului de a menţine aspectul transparenţei şi al deschiderii pe poziţii prioritare ale agendei Uniunii Europene. Vom reveni la multe dintre aceste aspecte în viitorul foarte apropiat, de exemplu în timpul reuniunii mixte a Comisiei pentru libertăţi civile, justiţie şi afaceri interne cu parlamentul ceh de săptămâna viitoare, la care voi avea plăcerea să particip şi apoi în doar câteva săptămâni, când vom trata aspectul important al revizuirii Regulamentului 1049/2001.
Consider că discuţiile nu trebuie să se încheie aici. Trebuie să fim deschişi în ceea ce priveşte transparenţa şi să ne gândim la ceea ce putem face în mod proactiv în afara cadrului legislaţiei formale, ca de exemplu ameliorarea registrelor, o mai mare uşurinţă de utilizare şi accesibilitate, diseminarea activă şi publicarea mai rapidă a documentelor. Ceea ce am făcut personal anul trecut a fost publicarea registrului corespondenţei mele personale direct pe web. Sunt sigur că şi dumneavoastră aveţi idei şi exemple similare în legătură cu ce se poate face dacă există voinţă în acest sens. Prin urmare, haideţi să facem acest lucru.
Domnule preşedinte, domnule Cappato, raportul dumneavoastră este plin de intenţii bune, dovada cea mai clară a acestora fiind faptul că nu a fost considerată necesară nicio modificare a acestuia de către Comisia pentru libertăţi civile, justiţie şi afaceri interne.
Dumneavoastră aţi introdus 18 amendamente la propriul raport. Aceste amendamente au dat raportului o latură radicală - ca să mă exprim în termeni generali - şi m-au făcut să am îndoieli foarte serioase.
Aş diviza în patru grupuri diferite amendamentele propuse de dumneavoastră - amendamente propuse de dumneavoastră înşivă, aş dori să subliniez - la un raport care iniţial a primit sprijinul tuturor grupurilor. Mai întâi, unele dintre acestea sunt imposibile; faceţi nişte sugestii care sunt imposibile. De exemplu, domnule Cappato, unele dintre sugestiile dumneavoastră nu au nicio bază juridică încă: până la intrarea în vigoare a Tratatului de la Lisabona, va fi imposibilă armonizarea regulilor diferitelor instituţii. Comisarul Wallström tocmai a spus ceva similar. De asemenea, solicitaţi ca anul 2009 să fie declarat Anul European al Transparenţei, dar aţi întârziat, nu mai este timp. Unele dintre sugestiile dumneavoastră sunt prin urmare imposibile.
În al doilea rând, unele dintre sugestiile dumneavoastră nu sunt recomandabile. De exemplu, solicitaţi transparenţă la reuniunile grupurilor politice. Acest lucru nu va funcţiona. Există nevoia de confidenţialitate, deoarece confidenţialitatea este un bun politic. Dacă doresc să nu fiu de acord cu partidul meu şi să-mi menţin opoziţia, vreau să fac acest lucru în spatele uşilor închise: aceasta nu înseamnă lipsă de transparenţă. Trebuie să existe transparenţă în cadrul organismelor publice, dar nu în cadrul partidelor, confidenţialitatea dezbaterilor acestora trebuind garantată. Prin urmare, nu pot fi de acord cu dumneavoastră asupra acestui punct.
Câteva dintre celelalte afirmaţii ale dumneavoastră, domnule Cappato, sunt incorecte. De exemplu, afirmaţi că 90% din activitatea legislativă este realizată prin intermediul comitologiei. Aceasta este o exagerare îndrăzneaţă, domnule Cappato. În plus, comitologia are standardele sale proprii de transparenţă implicită. Dacă introducem mai multe mecanisme, mai multă birocraţie şi mai multe controale, vom obţine exact opusul a ceea ce dorim să realizăm: transparenţa, care este strâns legată de simplitate.
În cele din urmă - înainte ca Preşedintele să mă avertizeze, deoarece mă apropii deja de finalul timpului care mi-a fost alocat - unele dintre sugestiile dumneavoastră nu sunt necesare. De exemplu, înţeleg că este de-a dreptul minunat şi atractiv pentru opinia publică să se vorbească despre transparenţa activităţilor membrilor, pentru a putea vedea dacă participă la şedinţele plenare. Se poate vedea deja acest lucru, domnule Cappato. Se poate vedea, de asemenea, dacă aceştia participă la reuniunile comisiilor; există procese-verbale pentru fiecare reuniune, la care toţi cetăţenii au acces. Indemnizaţiile membrilor Parlamentului European sunt de asemenea publice. Cu alte cuvinte, este perfect posibil ca cetăţenii să obţină acces la aceste informaţii.
Înţeleg, prin urmare, că este minunat din perspectiva opiniei publice şi dă bine să susţinem transparenţa, dar trebuie să vă daţi seama că aceasta înseamnă asigurarea faptului că lucrurile sunt văzute exact cum sunt în realitate şi în cazul în care contribuim la distorsionarea modului în care sunt văzute lucrurile, domnule Cappato, nu contribuim la transparenţă. Vă mulţumesc pentru generozitate, domnule Preşedinte.
în numele Grupului PSE. - Domnule preşedinte, mulţumesc, Marco, pentru un raport foarte bun, dar, din nefericire, trebuie să fiu de acord cu alte persoane din acest Parlament că ai depăşit competenţele existente - şi ştiu de ce.
Antevorbitorul meu a spus că unele recomandări sunt imposibile. Dacă nu cerem imposibilul, cum vom obţine vreodată schimbarea?
Dar, bineînţeles, ţi-ai depăşit competenţa. Nu vom difuza discuţiile grupurilor politice. Faptul că membrii Parlamentului European publică pe site-urile lor web sau prin intermediul Serviciului de Informaţii al Parlamentului ce fac şi unde merg nu înseamnă că desfăşoară o activitate eficace; nu înseamnă că sunt buni parlamentari.
Regulamentul se referă la accesul la toate documentele deţinute, primite sau elaborate de cele trei instituţii atunci când acţionează în capacitatea lor legislativă. La acest aspect trebuie să revenim. Trebuie să definim ce reprezintă "capacitatea legislativă”. Trebuie să analizăm cum a funcţionat regulamentul până acum şi să-l ameliorăm. Doresc să realizez acest lucru în comun cu toţi actorii implicaţi şi am plăcerea de a primi aici pe ministrul suedez, Cecilia Malmström, care a lucrat la început la acest subiect. Cu toţii dorim să progresăm în ceea ce priveşte accesul publicului la documente.
De ce? Pentru că recunoaştem că multă lume îşi dă seama că există situaţii, în special în Consiliu, după cum aţi exemplificat, în care miniştrii lor, miniştrii lor naţionali, sunt implicaţi, dar modul lor de argumentare şi voturile exprimate rămân secrete. Odată dezvăluit acel element de secret şi prezentând modul în care votează de fapt miniştrii statelor membre, aceştia vor fi consideraţi răspunzători acasă, în statele lor membre, şi dintr-o dată cetăţenii naţionali se simt conectaţi la toate activităţile europene.
Deci, Marco ai mers mai departe decât competenţa alocată, în special cu acest vis pe care îl ai. Dacă nu ai fi declarat că eşti un italian radical, nu aş fi ştiut niciodată acest lucru din raport, dar faptul că te aştepţi ca partidele politice să-şi difuzeze dezbaterile interne - acest lucru nu se va întâmpla şi, într-adevăr, după cum a spus antevorbitorul meu, tot ceea ce faci este să expui diviziunea existentă, mai degrabă decât să reafirmi faptul că ne aflăm aici deoarece credem într-o Europă răspunzătoare în faţa cetăţenilor săi. De aceea va fi dificilă redactarea listei de votare. Inima mea este alături de tine, dar trebuie să-mi urmez raţiunea.
Domnule preşedinte, bine aţi venit, doamnă comisar, mâine vom vota raportul pregătit de colegul meu, domnul Cappato, privind accesul public la documente. Domnul Cashman, un coleg foarte bun şi în mod normal incredibil de eficient, a subliniat deja că cel mai important lucru este ca publicului să i se permită accesul la documentele discutate şi decise aici.
L-am putea acuza pe domnul Cappato, cum au făcut domnul Herrero-Tejedor şi domnul Cashman, că şi-a depăşit competenţa. Aceasta este fără îndoială o chestiune de interpretare şi în acest caz nu se justifică pe deplin. Aspectul conform căruia, în principiu, întrunirile de grup ar trebui difuzate sau nu este cu siguranţă ceva ce se poate discuta. Ideea este, prin urmare, dacă am avea dreptul, de exemplu, să desfăşurăm o asemenea întrunire privată la solicitarea majorităţii membrilor grupului, deoarece există cu siguranţă anumite aspecte sensibile - după cum ştim cu toţii de la propriile noastre întruniri - care trebuie clarificate între noi înainte de a le face publice. După părerea mea, este normal să ne spălăm rufele murdare acasă, nu pe stradă.
Aş putea adăuga, de asemenea, că acest exemplu arată că partidele politice - nu grupurile de partide în acest caz - au întotdeauna un anumit interes în publicul general atunci când le convine acest lucru. Altfel, conferinţele de partid nu ar fi difuzate atât de masiv. În mod interesant, nimeni nu se plânge că anumite conferinţe de partid cu discuţii destul de aprinse au putut fi difuzate integral.
Consider că pot spune, prin urmare, că domnul Cappato a redactat un text bun, deşi - după cum ne-am obişnuit - alte grupuri pot face sugestii de ameliorare. În anumite cazuri, aceste sugestii sunt cu adevărat atât de bune încât trebuie să fie luate în considerare.
În comparaţie cu oricare altă instituţie, Parlamentul mai poate fi considerat încă lider în sensul transparenţei şi, prin urmare, nu l-aş face prioritatea mea numărul unu, devreme ce, cu privire la accesibilitatea documentelor şi la transparenţa şedinţelor sale şi a activităţilor membrilor săi, suntem mai deschişi decât orice alt parlament naţional. Asta nu înseamnă că nu este loc de mai bine, inclusiv în alte instituţii, în special în Consiliu, ai cărui reprezentanţi, din păcate, nu se află acum aici. Domnul Cashman tocmai a spus că trebuie să ştim cine a luat ce decizie şi cum pentru a putea determina răspunderea pentru acţiunile politice.
Este chiar şi mai importantă furnizarea accesului la documentele redactate în cadrul procedurii de comitologie, de exemplu. Un exemplu specific este Regulamentul privind lichidele în bagajele de mână, a cărui anexă nu a fost accesibilă pentru cetăţeni şi nici pentru parlamentari. Cerinţa transparenţei nu a fost introdusă în majoritatea statelor membre ale Uniunii Europene fără un motiv întemeiat, şi anume de a oferi oamenilor şansa de a înţelege activităţile politice, pentru a putea determina cui îi revine răspunderea şi pentru a permite poate ulterior luarea unor decizii diferite la alegeri.
Vă mulţumesc foarte mult pentru timpul suplimentar acordat, domnule Preşedinte. Succes, Marco. Îţi voi fi alături la votare mâine şi consider că vom ajunge la o concluzie satisfăcătoare.
Domnule preşedinte, dacă Uniunea Europeană există pentru cetăţeni mai degrabă decât pentru eurocraţi, atunci trebuie bineînţeles să fie mai transparentă, la fel ca şi activităţile organismelor Uniunii Europene. Doar atunci poate Uniunea să câştige credibilitatea pe care a lăsat-o în mod neglijent la o parte. De exemplu, credibilitatea sa a fost deteriorată de încercarea de a forţa adoptarea Tratatului Constituţional şi de lipsa organizării referendumurilor naţionale. De aceea, este corectă solicitarea ca toate dezbaterile Consiliului, deoarece acestea decid soarta Europei, să fie accesibile cetăţenilor statelor membre ale Uniunii Europene. Totuşi, aceste dezbateri nu includ dezbaterile grupurilor politice.
Este de asemenea important ca Parlamentul, Consiliul şi Comisia Europeană să adopte aceleaşi principii pentru acordarea accesului la documente, pentru a nu rămâne izolate în spaţiul informaţional şi de IT. Consider că acest raport este un pas semnificativ spre transparenţă. Totuşi, sunt convins că în ceea ce priveşte anumite aspecte, poate duce lucrurile cu un pas prea departe. Chiar şi tovarăşul Lenin spunea cândva că uneori trebuie să facem doi paşi înainte pentru a face acel pas înapoi. Raportorul ar trebui să nu piardă acest lucru din vedere.
Domnule preşedinte, raportul redactat de domnul Cappato indică faptul că există probleme majore cu privire la accesul la documentele Uniunii Europene. Susţin propunerea raportorului pentru introducerea de îmbunătăţiri cu privire la raportul anual. Susţin, de asemenea, amendamentele depuse de raportor. Presupun, pe lângă aceasta, că Parlamentul va vota în favoarea principiului real al accesului public în cadrul viitoarei procedurii de vot asupra raportului domnului Cashman referitor la Regulamentul privind accesul public.
În ceea ce priveşte raportul anual, aş dori să subliniez în mod special faptul că este complet inacceptabil ca accesul public să nu fie garantat în ceea ce priveşte dreptul derivat, care include 90% din actele juridice cu forţă obligatorie adoptate în fiecare an de instituţiile Uniunii Europene. Participarea membrilor la activitatea Parlamentului şi toate circumstanţele financiare legate de numirea lor în Parlament trebuie să fie, de asemenea, complet transparente. Sprijin propunerea unui registru public combinat.
Pentru a încheia, aş dori să menţionez că accesul sporit al publicului nu este o cerinţă populistă, ci una democratică.
Domnule preşedinte, într-o democraţie, transparenţa este un concept de onoare. În ţările democratice, cetăţenii îşi aleg guvernanţii prin vot. Aceştia din urmă numesc funcţionari publici responsabili cu aplicarea deciziilor democratice. Ar fi, deci, absurd ca reprezentanţii aleşi şi funcţionarii desemnaţi să aibă dreptul de a împiedica accesul alegătorilor la informaţii. Faptul că acest lucru se întâmplă, totuşi, are două explicaţii. Prima ar fi o reminiscenţă din societatea predemocratică în care oamenii erau consideraţi supuşii conducătorilor nealeşi. Supuşii nu aveau dreptul să se amestece în activitatea conducătorului. A doua explicaţie ar fi că unele situaţii, precum securitatea naţiunii, respectarea integrităţii cetăţenilor, secretele de afaceri, influenţa pe piaţă şi alte considerente similare impun excepţii de la regula transparenţei.
Prima explicaţie este complet irelevantă în prezent. Autorităţile nu trebuie, în calitatea pe care o deţin, să împiedice accesul cetăţenilor la informaţii. Totuşi, a doua explicaţie este logică şi implică un exerciţiu de echilibrare foarte dificil. Aceste exigenţe legitime de a găsi echilibrul corect sunt, din nefericire, de multe ori folosite de autorităţi pentru a menţine opţiunea de confidenţialitate.
UE nu are o tradiţie strălucită în ceea ce priveşte transparenţa. În "copilăria” şi "adolescenţa” sa, UE a fost aproape total secretă, chiar şi cu privire la numerele de telefon interne ale Comisiei. UE a început prin a fi şi continuă să fie o ligă elitistă, deşi s-au realizat progrese importante: Codul de conduită din 1993, acceptarea cererilor Asociaţiei Jurnaliştilor din Suedia în 1998 şi Regulamentul din 2001.
Constat, cu o oarecare mândrie, că ţara mea, Suedia, are cea mai lungă tradiţie istorică în materie de transparenţă statutară. Acesta a fost motivul pentru care statul suedez s-a implicat în cauza Turco, determinând Curtea Europeană de Justiţie să anuleze decizia Consiliului şi a Tribunalului de Primă Instanţă vara trecută. Acesta a fost încă un pas de îndepărtare faţă de liga elitistă, însă drumul stabilirii unei transparenţe democratice în UE este lung. Există o puternică rezistenţă internă faţă de acest lucru. Prin urmare, raportul dlui Cappato ar trebui să fie pe deplin sprijinit de Parlament, ceea ce ar fi încă un pas pe drumul acela lung.
(IT) Domnule preşedinte, stimaţi colegi, voi vorbi doar câteva secunde pentru a-mi exprima acordul cu mare parte din raportul dlui Cappato. Nici nu aş putea fi de altă părere, deoarece cred că am fost singurul membru al Parlamentului de naţionalitate italiană care a încercat să facă publică o listă cu prezenţele şi numărul de întrebări ridicate de către delegaţia italiană în Parlament. Am înregistrat toate aceste informaţii, în fiecare an, într-o broşură care conţine bilanţul activităţilor mele parlamentare.
Aş fi mai mulţumit dacă, de exemplu, presa italiană, care adesea ne arată cu degetul, ar publica informaţii care, fără a avea nimic senzaţional, ar constitui elemente indicative pentru a ilustra tipul activităţilor desfăşurate de un deputat italian în incinta Parlamentului. Ar fi mult mai bine dacă acest lucru ar pune în evidenţă faptul că activităţile noastre, dacă sunt bine realizate, sunt independente de partidele politice din care facem parte, în sensul că încercăm să aducem servicii întregului sistem.
Îmi exprim sprijinul faţă de iniţiativa dlui Cappato. Voi vota "da” pentru aproape toate propunerile din raport.
Uniunea Europeană este fondată pe principiul transparenţei, la care face referire Tratatul Uniunii Europene în articolul 1 şi articolul 6, precum şi Carta drepturilor fundamentale a Uniunii Europene în articolul 41.
Europa a promovat de la început luarea deciziilor într-un mod cât mai transparent şi cât mai aproape de cetăţean. Parlamentul European, prin natura lui, este primul care promovează accesul publicului la procesul decizional, opiniile diferite asupra lucrărilor legislative sau nelegislative contribuind la creşterea încrederii cetăţenilor europeni în instituţiile europene.
În acest moment, accesul publicului la documentele instituţiilor europene este destul de bun. Este evident însă că legislaţia europeană din 2001, care reglementează acest drept de acces, trebuie adusă la zi.
Parlamentul a cerut Comisiei încă din 2006 să prezinte propuneri de modificare a regulamentului, formulând mai multe recomandări:
toate documentele care servesc la elaborarea actelor juridice să fie direct accesibile publicului şi
Comisia a ţinut cont de aceste recomandări, care au fost, de altfel, incluse în noua propunere de regulament din 2008.
Pe parcursul procesului decizional părţile se confruntă cu opinii diverse, câteodată contradictorii. Negocierile conduc la cea mai bună decizie acceptabilă pentru toţi. Cetăţeanul european trebuie să fie informat despre tot parcursul care a condus la adoptarea deciziilor, pentru că aceste decizii îi afectează viaţa în mod direct.
(ET) Doamnelor şi domnilor, democraţia este bazată pe transparenţă şi deschidere. Acesta este un lucru deosebit de important acum, în apropierea alegerilor parlamentare programate în iunie.
Simplificarea mediului web va contribui la creşterea participării la vot cu ocazia acestor alegeri. Dacă le oferim cetăţenilor informaţii clare despre activităţile reprezentanţilor şi funcţionarea Parlamentului European în general, vom reuşi să stârnim interesul persoanelor de toate vârstele pentru munca noastră. Iniţiativa e-Parlament este foarte binevenită.
Pe baza criteriilor de căutare, cetăţenii ar trebui să dispună de toate informaţiile despre activitatea unui reprezentant. Sunt de acord cu raportorul că cetăţenii ar trebui să aibă acces şi la activităţile desfăşurate în comisii şi delegaţii, în afară de cele din plen. Cetăţenii trebuie să aibă posibilitatea de a înţelege pe deplin activităţile noastre.
De asemenea, susţin ideea creării unui registru comun de informaţii şi documente. Este important ca cetăţenii să poată monitoriza procedurile care îi interesează şi să aibă acces la toate documentele dintr-un singur loc. Crearea unui portal comun necesită timp, însă ar trebui să facem progrese în acea direcţie. Aceasta este şi va fi calea pe care o vom urma. Sunt în favoarea raportului Cappato.
Domnule preşedinte, aş dori să-l felicit pe colegul meu, Marco Cappato, pentru raportul său. Este important că îl dezbatem aici în Parlament.
Când ne referim la responsabilitate şi transparenţă, trebuie să începem prin a da exemplu noi înşine şi mă refer la toate instituţiile UE. Sunt de acord, în ansamblu, cu acest raport. Am doar una sau două obiecţii. De exemplu, trebuie să ne asigurăm că, dacă oferim informaţii despre activitatea deputaţilor, de pildă, acestea sunt inteligibile. În caz contrar, riscăm să pierdem din vedere ceea ce este cu adevărat important. Prin aceasta vreau să spun că volumul nostru de activitate este foarte amplu. Nu înseamnă doar prezenţa în comisii sau în plen. Informaţiile referitoare la activităţile deputaţilor ar trebui să includă toate activităţile. Altfel, anumite lucrări foarte importante care nu se desfăşoară în Parlament ar putea să fie omise deoarece ar fi invizibile.
În legătură cu intervenţia colegului meu, dl Romagnoli, aş dori să remarc faptul că activităţile sale pozitive nu au fost comentate de mass-media fiindcă doar cei care nu îşi îndeplinesc datoria sunt protagoniştii ştirilor.
În cele din urmă, consider că problema de fond este că ar trebui să existe transparenţă atunci când acţionăm în calitate de legiuitor. Sunt de acord cu Michael Cashman că toţi cetăţenii ar trebui să ştie cum votează miniştrii lor în Consiliu. Este un lucru esenţial. Altfel, facem jocul celor care dau vina pe Bruxelles de câte ori ceva nu merge bine într-un stat membru.
(DE) Domnule preşedinte, presupun că experienţa mea este foarte similară cu cea a milioane de europeni. Doamnă comisar, mi-am început mandatul în acest Parlament în 1999, cu acelaşi entuziasm debordant de care continuaţi să daţi dovadă şi dumneavoastră. După aceea, am făcut ceea ce fac mulţi cetăţeni: am vrut să aflu câteva informaţii, şi anume: cum se iau deciziile? Unde se duc banii? Cine îi primeşte? Din ce în ce mai mulţi alegători mi s-au adresat, plângându-se de faptul că nu ştiu cum stau lucrurile în UE. Şi eu am avut aceeaşi experienţă. Din nefericire, atunci ne dăm seama că dincolo de multe măsuri se află intenţia de ascunde iresponsabilitatea care continuă să existe în instituţiile noastre, inclusiv atribuirea neclară a puterilor legislative. Pot doar să vă încurajez să vă păstraţi convingerile, ajungând mai departe de raportul Cappato şi făcând posibil accesul la aceste informaţii esenţiale. Aceasta ar fi o realizare şi spun acest lucru după 10 ani.
(PT) Domnule preşedinte, doamnă Wallström, doamnelor şi domnilor deputaţi, principiul transparenţei este un principiu fundamental al Uniunii Europene: consolidează natura democratică a instituţiilor noastre şi facilitează participarea cetăţenilor la procesul de luare a deciziilor, asigurând astfel o legitimitate mai mare a autorităţilor publice, sporindu-le eficacitatea şi responsabilitatea faţă de cetăţeni. Sprijin principiul conform căruia toate instituţiile democratice au datoria de a se asigura că activitatea, documentele şi deciziile acestora sunt accesibile publicului. Accesul la documente este un element esenţial al necesităţii de cooperare leală între instituţiile europene.
În timpul investigaţiei activităţilor CIA în Europa, am criticat aspru Consiliul deoarece a violat această cooperare leală prin impunerea de restricţii - totale şi parţiale - asupra accesului la documente fundamentale. Tocmai din acest motiv am aplaudat, de asemenea, decizia Curţii de Justiţie privind cauza Turco, care a statuat că există, în principiu, o obligaţie de a divulga avizele Serviciului Juridic al Consiliului referitoare la procesul legislativ. Acele avize ar putea fi indispensabile pentru a înţelege direcţia adoptată în procesul de luare a deciziilor.
Sunt de acord că ar trebui să se continue revizuirea Regulamentului din 2001, nu doar pentru a soluţiona deficienţele detectate pe parcurs, ci şi pentru a incorpora cea mai recentă jurisprudenţă, mai ales decizia luată în cauza Turco. Cu toate acestea, este evident că trebuie să respectăm temeiul juridic existent. Unele din propunerile raportorului merg mult mai departe de limitele temeiului juridic, după cum au menţionat deja domnii Herrero şi Cashman.
Există, de exemplu, norme lipsite de temei juridic ce vizează parlamentarii naţionali. În decizia privind cauza Turco, Curtea de Justiţie admite ea însăşi că aplicarea regulamentului menţionat trebuie să respecte un echilibru între riscurile asociate divulgării şi servirea interesului public prin facilitarea accesului la acel document. În anumite cazuri, propunerile domnului Cappato, în opinia mea, pun în pericol acest echilibru.
Aş dori să subliniez faptul că, dacă iniţial domnul Cappato a avut o iniţiativă cu o largă susţinere, cele 18 amendamente introduse ulterior au dus la o pierdere a sprijinului iniţial.
Susţin totuşi faptul că accesul publicului la documentele Parlamentului, Consiliului şi ale Comisiei este esenţial pentru apropierea Uniunii Europene de cetăţean. Subliniez în primul rând necesitatea publicării documentelor principale din cadrul procedurii comitologiei.
În al doilea rând, consider că pe site-ul Parlamentului European, la fişa personală cu activităţile fiecărui eurodeputat, ar fi bine să se publice şi amendamentele depuse de către deputat în comisiile parlamentare din care face parte. Cetăţeanul trebuie să vadă clar ce amendamente a depus eurodeputatul în procesul decizional european, alături de rapoarte, rezoluţii, discursuri în plen.
În al treilea rând, Consiliul European, atunci când acţionează ca instituţie colegislativă alături de Parlament, ar trebui să îşi publice dezbaterile, aşa cum Parlamentul şi le publică pe ale sale. Consiliul ar trebui să dea dovadă de transparenţă, publicându-şi dezbaterile încă de pe acum, înainte ca Tratatul de la Lisabona să îl oblige la aceasta.
(PL) Domnule preşedinte, drepturile civile includ dreptul la informaţii cu privire la activităţile reprezentanţilor aleşi de societate care îndeplinesc funcţii publice importante. Acest lucru este valabil mai ales în cazul instituţiilor Uniunii Europene, inclusiv Consiliul, ale cărui documente sunt mult mai greu accesibile. Programele de informare disponibile pe internet ar trebui să fie uşor de folosit şi să permită persoanei interesate să identifice cu uşurinţă documentul căutat. Însă, deşi multe persoane au acces la internet în prezent, acest lucru nu este valabil pentru toată lumea. Avem nevoie de publicaţii care să poată fi consultate în biblioteci şi rezumate care să fie mai accesibile persoanelor care nu sunt obişnuite cu lectura. Cu toate acestea, trebuie să vedem dacă este necesară publicarea transcrierilor integrale ale discuţiilor grupurilor politice.
(SV) Domnule preşedinte, transparenţa a cunoscut o schimbare profundă în UE - şi sunt convinsă că doamna comisar va fi de acord în această privinţă - de la punerea în aplicare a Regulamentului (CE) nr. 1049/2001 şi de la apariţia site-urilor web.
Aş dori să subliniez, de asemenea, că, în opinia mea, Comisia şi doamna comisar au avut contribuţii extrem de pozitive şi constructive în acest sens în ultimii ani. Încă de la început, aceasta nu a fost o sarcină uşoară, însă cred că în ultimii ani cooperarea s-a dovedit a fi foarte constructivă, iar pentru acest lucru meritaţi aprecieri pozitive. Toată lumea îşi arată mereu nemulţumirea faţă de Comisie, însă nu cred că aceasta este complet justificată în toate privinţele.
Evident, nu putem tolera situaţia în care legislaţia din domeniul justiţiei şi al afacerilor interne să nu fie transparentă în ceea ce priveşte justificările sale. Dl Alvaro are absolută dreptate în această privinţă. Lucrul acesta este, desigur, imposibil. Totuşi, a ajunge la situaţia extremă în care un funcţionar sau un membru al Parlamentului depune zilnic un raport cu privire la activităţile sale este complet iraţional. În cele din urmă, aceştia ar petrece jumătate din zi la întocmirea unui astfel de raport.
În încheiere, aş dori să-mi exprim sprijinul pentru raportul dlui Cappato, cu condiţia ca acesta să se concretizeze într-un text legislativ simplu şi clar, care nu va conduce la sporirea birocraţiei.
(PL) Domnule preşedinte, presupunând că în sistemele democratice, bazate pe statul de drept, ar trebui să existe obligaţia de a publica prevederile obligatorii pentru cetăţeni, ar fi bine să ne asigurăm că activităţile instituţiilor sunt transparente şi deschise. În practică, şedinţele şi dezbaterile organelor legislative democratice, precum şi voturile acestora, ar trebui, acolo unde este posibil, să fie transparente, iar proiectele legislative ar trebui să fie accesibile publicului. Din nefericire, modul în care Consiliul acţionează adesea face dificilă asocierea dintre un document şi o procedură, ceea ce ulterior împiedică accesul cetăţenilor la aceste documente.
După cum ştim, internetul are un rol extrem de important, permiţând cetăţenilor să consulte documentele UE. Prin urmare, avem nevoie de un singur portal UE, care să faciliteze accesul la documente, proceduri şi instituţii. Ar trebui să definim normele comune de aplicare a procedurilor administrative, precum şi de depunere, clasificare, înregistrare şi diseminare a documentelor. Parlamentul trebuie să fie un exemplu pentru celelalte instituţii.
Domnule preşedinte, am ascultat cu atenţie intervenţia raportorului. Există două categorii referitoare la această chestiune: accesul la informaţii privind activitatea legislativă a UE şi accesul la documente din afara sferei legislative. În ceea ce priveşte prima categorie, sprijin ceea ce se numeşte transparenţa activă, având ca model libertatea de informare şi, bineînţeles, un număr foarte limitat de reuniuni secrete şi documente interne la nivelul Consiliului. Cred că ar trebui să ştim cum votează miniştrii noştri, pentru ca aceştia să îşi asume responsabilitatea, punând capăt astfel tendinţei de a da vina pe Bruxelles, care există în parlamentele naţionale. De asemenea, sunt în favoarea facilitării accesului la listele de prezenţă şi vot în timpul lucrărilor parlamentare la toate nivelele.
Suntem aleşi de cetăţeni pentru a ne îndeplini datoria şi este drept să fim răspunzători faţă de aceştia. Pe de altă parte, a sugera că toate grupurile politice sau reuniunile de partid trebuie deschise publicului este o absurditate evidentă şi o formulă perfectă pentru bulversarea ordinii de zi. Nu mi-e teamă de transparenţă. Ne îndeplinim cu cinste datoria în calitate de politicieni şi trebuie să susţinem demnitatea profesiei noastre.
(IT) Domnule preşedinte, stimaţi colegi, sunt absolut sigur că raportul dlui Cappato a evitat cu atenţie să aducă atingere dreptului funcţionarilor publici care se preocupă de protecţia vieţii private şi de nevoia de a menţine confidenţialitatea cu privire la anumite situaţii de această natură. Acesta este, desigur, un motiv important pentru a sprijini raportul, însă aş dori să împrăştii grijile unora dintre noi, care se tem că este încălcat dreptul nostru la libertatea de acţiune şi la protecţia vieţii private.
Să ne uităm, de pildă, la ceea ce se întâmplă atunci când administraţia publică doreşte să afle ceea ce fac cetăţenii. Nu putem avea niciun secret: în unele state membre, sunt interceptate chiar şi apelurile telefonice private dintre soţ şi soţie, dintre părinţi şi copii ş.a.m.d. Nu trebuie să ne temem absolut deloc de faptul că cetăţenii vor şti exact cum se fac legile şi cum se iau deciziile la nivelul Comisiei sau al Consiliului, ceea ce este valabil şi în cazul deciziilor legislative luate de Parlament. Salut această iniţiativă.
(PL) Claritatea şi transparenţa ar trebui să stea la baza activităţilor instituţiilor Uniunii Europene. Numai prin atingerea unui nivel durabil de transparenţă, activităţile noastre vor deveni mai uşor de înţeles pentru cetăţeni şi, astfel, mai aproape de aceştia. Criza instituţională cu care se confruntă Uniunea ne arată toate consecinţele adoptării unei abordări greşite a acestei probleme. După părerea mea, tocmai această atitudine lipsită de considerare faţă de cetăţenii Uniunii Europene a stat la baza eşuării reformelor constituţionale şi a eşecului ratificării Tratatului de la Lisabona în Franţa, Ţările de Jos şi Irlanda.
Prin urmare, ar trebui să desprindem învăţămintele corecte şi să ţinem seama de faptul că acceptarea socială a activităţilor Uniunii Europene ar trebui să fie prioritatea noastră fundamentală. Pentru a obţine această acceptare, cetăţenii ar trebui să fie la curent cu activităţile noastre, cu modul nostru de operare şi, în cele din urmă, cu deciziile pe care le luăm. Avem nevoie de o sursă clară, coerentă şi inteligibilă de informare asupra activităţilor tuturor instituţiilor Uniunii Europene. Locul Parlamentului European este, desigur, în fruntea acestei schimbări, fiind instituţia cea mai apropiată de cetăţenii Uniunii Europene. Ar trebui să ne amintim că Uniunea a fost creată tocmai pentru cetăţeni.
vicepreşedintă a Comisiei. -Domnule preşedinte, vă mulţumesc pentru această dezbatere şi discuţie. Cred că este dificil să fac o sinteză, în care, probabil, aş repeta ceea ce unii dintre dumneavoastră au afirmat, şi anume că acesta este un element esenţial în orice democraţie.
Prefer să îl privesc din perspectiva cetăţenilor: dreptul acestora de a şti ceea ce se petrece şi de a avea acces la informaţii şi documente, pentru ca apoi să poată face o alegere informată. Ne aşteaptă un an crucial, deoarece pe 7 iunie cetăţenii Europei îşi vor exprima votul. Desigur, este absolut esenţial ca aceştia să aibă acces la informaţii.
Încă mai suntem condiţionaţi de diferenţele istorice dintre culturile şi opiniile noastre despre ceea ce trebuie publicat sau nu. Cred că, în unele cazuri, aceasta este încă o problemă. În ţara mea există o foarte lungă tradiţie a principiului deschiderii şi accesului la documente, în timp ce în alte state membre situaţia a fost contrară: documentele sunt iniţial secrete şi doar cele desecretizate prin decizie ar trebui făcute publice. Cred că sunt necesare eforturi suplimentare pentru a aborda şi rezolva această problemă. Cred că raportul a arătat, de asemenea, toate conexiunile şi interconexiunile dintre toate aceste chestiuni şi trebuie să îl privim dintr-o perspectivă politică.
Din nou, avantajul Tratatului de la Lisabona este că, de fapt, va extinde dreptul la informaţie şi acces la documente, în speranţa că se va pune capăt jocului de aruncare a vinei, oferindu-ne totodată şansa de a urmări dezbaterile din cadrul Consiliului European. Dl Cashman şi alţi colegi au menţionat acest lucru şi cred că el este foarte important pentru noi toţi.
Sper că ştiţi că puteţi conta pe sprijinul meu pentru continuarea zilnică a eforturilor de convingere a Comisiei în vederea îmbunătăţirii accesului la documente. Putem urmări activitatea noastră din comisii; ne putem îmbunătăţi activitatea pe baza registrelor şi a mai multor propuneri formulate de dl Cappato, care ne sunt de folos. Cred că ar trebui menţinută presiunea asupra Comisiei, însă, aţi arătat, de asemenea, că acest lucru este valabil şi pentru Parlament. Şi acesta se poate îmbunătăţi, devenind mai deschis şi mai transparent. Bineînţeles, aceasta contribuie la consolidarea democraţiei în Europa. Vom avea ocazia de a ne ocupa de acest aspect în timpul pregătirilor pentru alegerile PE. Acesta va fi unul din testele fundamentale pentru noi toţi.
Vă mulţumesc mult pentru discuţie; vom reveni în curând la aceasta, atunci când vom dezbate Regulamentul (CE) nr. 1049/2001.
Domnule preşedinte, stimaţi colegi, aş dori să-i adresez calde mulţumiri doamnei comisar. Nu am menţionat acest lucru mai devreme, însă raportul admite faptul că a existat o îmbunătăţire în accesul efectiv, în răspunsurile pozitive la cererile de acces la documente. Am încercat să subliniez, de fapt, necesitatea, ca să spun aşa, a unei schimbări de mentalitate, a unei paradigme în care informaţia este deja concepută pentru a fi făcută publică din momentul producerii.
Dnă Cederschiöld, nu doresc sporirea birocraţiei generată de necesitatea de a relata şi publica totul, ci crearea unui sistem care să faciliteze nu doar accesul la un anumit document, atunci când este solicitat, ci şi accesul la informaţie din momentul în care aceasta este produsă, bineînţeles, respectând confidenţialitatea în legătură cu grupurile politice şi cu şedinţele acestora. Această remarcă se adresează atât dnei Doyle, cât şi dlui Herrero, care a plecat.
În raport este vorba despre disponibilitatea mai mare şi mai facilă a informaţiei, ceea ce, desigur, nu înseamnă că grupurile nu vor mai putea să organizeze reuniuni cu uşile închise. Nu este vorba de impunerea unei obligaţii absolute şi ideologice tuturor şedinţelor, ci despre asigurarea unei infrastructuri corespunzătoare în caz de necesitate. Nu cred că afirmaţiile dlui Herrero, referitoare la disponibilitatea completă a informaţiilor despre prezenţe, voturi ş.a.m.d. sunt valabile. Nu este adevărat. Procesele-verbale sunt disponibile pentru fiecare comisie, iar informaţiile se pot reconstitui doar prin cercetarea fiecărei şedinţe în parte.
Chiar eu am fost victima unei astfel de încercări. Într-un ziar italian a apărut o pagină cu titluri mari, afirmând că eu am lipsit cel mai mult dintre toţi, doar fiindcă începusem activitatea la jumătatea mandatului, iar calculele ziariştilor s-au bazat pe acele câteva luni, comparând prezenţele din cei trei ani precedenţi. Prin acest exemplu se ilustrează necesitatea ca noi să fim cei care pun la dispoziţie informaţiile, permiţând o transparenţă maximă, în scopul evitării manipulărilor şi abuzului de acele informaţii.
Sunt pe deplin conştient că demnitatea activităţii unui parlamentar nu rezidă exclusiv în prezenţe şi absenţe, dar nu pot înţelege de ce ar trebui să fim noi cei care ar ascunde pe jumătate aceste informaţii, generând prin aceasta cele mai cumplite şi demagogice manipulări. Sper, deci, că asupra acestui aspect, precum şi asupra accesului la informaţii pentru persoanele cu handicap - nu înţeleg de ce grupul Partidului Popular European (Creştin-Democrat) şi al Democraţilor Europeni au cerut un vot separat - sper cu adevărat că nu vor exista surprize în ultimul moment, deoarece aceasta este o chestiune de maximă importanţă pentru toţi. Vă mulţumesc, domnule preşedinte, pentru înţelegerea dumneavoastră.
în scris. - Referitor la ultimul aspect, nu este cazul tuturor comisarilor şi este de regretat faptul că în prezent nu suntem în postura de a publica informaţii cu privire la alte fonduri primite. Totuşi, există o concepţie greşită asupra veniturilor noastre.
În primul rând, în prezent, toţi membrii Parlamentului European primesc acelaşi salariu ca membrii parlamentelor naţionale. Aceasta înseamnă că delegaţia malteză la PE primeşte un onorariu egal cu cel al membrilor care îndeplinesc aceeaşi funcţie atât la Bruxelles, cât şi în Malta.
Poate ar fi bine ca atât comisarii, cât şi parlamentarii să completeze anual declaraţii financiare auditate referitoare la totalitatea veniturilor pe care le percep. Publicul ar trebui să aibă acces la aceste declaraţii. Cred că sugestia aceasta ar putea fi punctul de echilibru dintre două aspecte importante: protecţia informaţiilor şi transparenţa.
Domnule preşedinte, sunt de acord cu multe din chestiunile abordate în acest raport, pe care îl vom vota marţi. În viitor, Consiliul va trebui să se asigure că toate dezbaterile, documentele şi informaţiile sale sunt accesibile publicului.
De asemenea, sprijin propunerea din raport conform căreia ar trebui să existe mai multe informaţii pe website-ul Parlamentului referitoare la activităţile şi prezenţa membrilor.
Substanţe şi preparate periculoase (diclormetan) (dezbatere)
Următorul punct pe ordinea de zi este raportul elaborat de Carl Schlyter, în numele Comisiei pentru mediu, sănătate publică şi siguranţă alimentară, referitor la propunerea de decizie a Parlamentului European şi a Consiliului de modificare a Directivei 76/769/CEE a Consiliului privind introducerea pe piaţă şi utilizarea anumitor substanţe şi preparate periculoase (diclormetan) - C6-0068/2008 -.
Doamnă preşedintă, aş fi dorit ca preşedinţia franceză să fi fost reprezentată aici în această seară, deoarece trebuie să spun că am colaborat extraordinar de bine. Fără dăruirea şi dorinţa acesteia de a găsi căi de urmat, nu am fi reuşit niciodată să ajungem la un acord. În timpul procesului, a existat întotdeauna o minoritate care să blocheze procesul din cauza unei probleme sau a alteia. Prin urmare, datorită colaborării foarte reuşite cu preşedinţia franceză, această legislaţie ia acum formă, ceea ce este foarte bine.
Tema discuţiei o reprezintă diclormetanul (DCM), un decapant pentru vopsele. Acesta este, de asemenea, o substanţă chimică industrială care este utilizată de fapt foarte mult în industria farmaceutică. În ceea ce priveşte utilizarea sa industrială, totuşi, este perfect posibilă protecţia lucrătorilor şi a mediului care intră în contact cu această substanţă chimică. Problemele apar în special atunci când substanţa este vândută consumatorilor. DCM este o substanţă chimică toxică cancerigenă, cu efect soporific şi efecte nocive asupra sănătăţii. Contaminarea se produce uşor. Până când ajungeţi să simţiţi mirosul DCM, aţi depăşit deja limita de siguranţă cu un factor de trei, ceea ce face foarte dificilă protecţia împotriva acestei substanţe. O modalitate de protecţie adecvată constă din mănuşi cu caracteristici foarte speciale care trebuie schimbate la fiecare trei ore. Trebuie purtat un echipament care costă de obicei aproximativ 2700 de euro şi este dotat cu un sistem de aerisire independent.
Faptul că această substanţă chimică este utilizată în prezent depinde foarte mult de faptul că este utilizată ilegal. Aceasta înseamnă că era, de asemenea, foarte important să se restricţioneze şi să se interzică utilizarea de către utilizatorii profesionali. De obicei, lucrătorii independenţi şi companiile care au doar câţiva angajaţi sunt cele care se ocupă de îndepărtarea graffitiurilor sau a vopselei. Echipamentul de protecţie este cel mai adesea lăsat acasă sau nu este disponibil deloc. Interzicerea acestei substanţe chimice este, prin urmare, într-un grad foarte mare, o problemă de protecţie a lucrătorului. Ştim că, în ţările în care este utilizat - adică 24 dintre cele 27 de state membre în prezent - DCM este foarte rar utilizat corect în conformitate cu legislaţia naţională şi europeană. Cred că este suficient să citez din textul Asociaţiei Industriei Chimice din Germania, care menţionează că, deşi există aerisire corespunzătoare, vopselele sunt decapate în zone restricţionate, reziduurile de vopsea eliminate sunt colectate şi recipientele cu DCM sunt închise imediat, limita de expunere este totuşi depăşită în mod constant. De aceea, este necesar echipament de respiraţie autonom.
Cred că este de apreciat elaborarea acestei propuneri de către Comisie şi faptul că am ajuns la un compromis care, în practică, va interzice, de asemenea, utilizarea profesională, ţările având posibilitatea să obţină derogări naţionale. Totuşi, cei care obţin astfel de derogări trebuie să garanteze că cei care lucrează cu această substanţă chimică au echipament de protecţie adecvat, instruire corespunzătoare, cunosc alternativele şi trebuie să justifice cauza pentru care nu pot să utilizeze aceste alternative. Există într-adevăr alternative funcţionale disponibile în toate domeniile în care diclormetanul este utilizat în mod curent. Vorbim despre procentul de 5% utilizat în mod periculos, adică pentru decaparea vopselei. Restul de 95% din volumul de DCM este utilizat în industrie. Este bine că sporim protecţia lucrătorilor şi a mediului.
În general, sunt, de fapt, foarte satisfăcut de acordul obţinut. Acesta va îmbunătăţi capacitatea persoanelor de a decapa vopseaua în siguranţă, fără a fi expuse la substanţe chimice periculoase, cancerigene. Colegii mei din Parlament au contribuit la obţinerea acestui acord atât de rapid şi vă mulţumesc tuturor pentru aceasta şi pentru toţi raportorii alternativi care, ca şi mine, au reuşit să ajungă la un acord cu Consiliul. Acest lucru este de bun augur. Aceasta a fost, de fapt, ultima şansă înainte ca REACH să interzică substanţele într-un mod demodat. A fost, prin urmare, un final grandios al stilului vechi de politică referitoare la substanţele chimice şi, cu siguranţă, un final reuşit pentru că am reuşit să ajungem la un acord într-un mod atât de eficient.
Cu privire la DCM, există voci care argumentează că alternativele ar putea fi cel puţin la fel de periculoase, dacă nu şi mai periculoase, dar evaluările realizate de Comisie şi terţi au indicat clar că alternativele sunt mult mai puţin periculoase. Acum creăm o piaţă pentru alternative. Realitatea est că acele companii care sunt nemulţumite în prezent vor produce, în multe cazuri, şi substanţele alternative, în timp ce există şi companii mai mici care produc aceste substanţe. Este de apreciat faptul că acestea au acum şansa să exploateze avantajul competitiv de protecţie sporită a mediului pe piaţa internă. Ne îndreptăm spre un viitor mai sigur şi mulţumesc tuturor celor care au fost implicaţi în acest proces.
Doamnă preşedintă, doamnelor şi domnilor, doresc să încep prin a mulţumi raportorului, domnul Schlyter, pentru munca laborioasă la această propunere. Am ajuns în prezent la un compromis satisfăcător cu Consiliul, care poate fi acceptat în prima lectură.
Aici este vorba despre restricţionarea comercializării diclormetanului şi a utilizării acestuia în produsele de decapare a vopselei, pentru a reduce riscurile identificate în câteva studii majore efectuate în numele Comisiei. Nu există nicio îndoială că diclormetanul este periculos pentru sănătatea oamenilor, deoarece este foarte volatil. Această volatilitate cauzează formarea de vapori foarte concentraţi în atmosferă, care pot fi inhalaţi cu uşurinţă de către utilizatorii decapanţilor şi care au apoi un efect toxic direct asupra sistemului nervos central.
În condiţii de lucru sau de operare precare, acest fapt a condus sau a contribuit la accidente fatale în mai multe state membre. Majoritatea accidentelor şi deceselor au avut loc într-un mediu comercial şi profesional, în special ca rezultat al aerisirii inadecvate şi a neutilizării echipamentului personal de protecţie. Totuşi, consumatorii au fost şi ei implicaţi în accidente, deşi numărul de accidente raportate în acest caz este mult mai mic.
Propunerea Comisiei este destinată să reducă într-o măsură cât mai mare şi în măsura fezabilului riscurile presupuse de utilizarea acestei substanţe chimice periculoase. În versiunea modificată de Parlament şi Consiliu, vânzarea către consumatori de decapanţi care conţin diclormetan va fi interzisă complet. Ar trebui să existe, de asemenea, o interdicţie pentru consumatorii care utilizează această substanţă, deoarece aceştia nu dispun în general de echipament personal de protecţie şi nu pot fi instruiţi sau supravegheaţi pentru a se asigura că utilizează substanţa în siguranţă.
Comercializarea şi utilizarea diclormetanului de către profesionişti va fi supusă unei interdicţii generale. Totuşi, deoarece unele state membre cred că este esenţial ca profesioniştii să utilizeze în continuare această substanţă şi în viitor, aceste state membre vor avea opţiunea de a permite utilizarea substanţei respective în condiţii specifice stricte. Aceste state membre trebuie să impună norme şi reglementări specifice pentru autorizarea profesioniştilor care se încadrează în sistemele lor naţionale existente. Utilizatorii profesionişti vor primi autorizaţia doar după ce au urmat un curs de instruire. Cursul de instruire trebuie, printre altele, să furnizeze informaţii despre riscurile diclormetanului şi despre disponibilitatea unor substanţe alternative. Angajaţii şi lucrătorii independenţi trebuie să înlocuiască, de preferat, diclormetanul cu alte substanţe sau proceduri, ţinând seama de legislaţia relevantă privind siguranţa la locul de muncă.
Utilizarea decapanţilor de vopsea care conţin diclormetan va continua să fie permisă în incintele comerciale, cu condiţia ca toate măsurile necesare să fie luate pentru a menţine la minimum expunerea persoanelor care lucrează în aceste incinte. De exemplu, este esenţial să se verifice dacă există aerisire adecvată pentru a putea rămâne cât mai mult posibil în limitele locului de muncă. Trebuie implementate, de asemenea, măsuri pentru reducerea la minimum a evaporării din recipientele cu decapant. În plus, echipamentul respirator de protecţie trebuie purtat atunci când sunt depăşite limitele locului de muncă.
Domnul Schlyter recomandă să susţineţi textul de compromis negociat cu Consiliul. Şi eu cred că acest compromis reprezintă un echilibru bun. Prin urmare, în numele Comisiei, voi oferi sprijinul meu deplin pentru compromisul negociat.
Doamnă preşedintă, mai întâi aş dori să mulţumesc raportorului şi să reiterez că am colaborat foarte bine pentru a ajunge la acest compromis, care se bucură de susţinerea Grupului Partidului Popular European (Creştin-Democrat) şi al Democraţilor Europeni. Trebuie atrasă atenţia asupra faptului că diclormetanul este un produs foarte toxic şi că există soluţii alternative viabile şi sigure. Într-adevăr, nu putem nega pericolele - după cum aţi menţionat, domnule Verheugen - asociate cu utilizarea diclormetanului, în special dacă condiţiile de lucru nu garantează siguranţa utilizatorului. De multe ori, diclormetanul este utilizat de persoane care efectuează lucrări de reparaţii în locuinţele proprii. Aceştia îl consideră un produs excelent şi eficient, dar nu realizează că prin utilizarea acestuia într-un spaţiu închis riscă să-şi piardă cunoştinţa foarte rapid şi că există chiar riscul de deces, dacă nu se iau măsurile de precauţie necesare.
În mod contrar poziţiei extreme a unei interziceri totale, aşa cum a fost propusă de către raportor, compromisul la care am ajuns acum lasă statelor membre opţiunea de a oferi o excepţie pentru profesionişti şi uzul industrial, dar în condiţii clar definite. Acesta este un compromis valabil şi trebuie să recunoaştem că diclormetanul este responsabil pentru multe accidente. Regret, în plus, că avem foarte puţine informaţii despre accidentele produse la locul de muncă. Doresc să remarc, de asemenea, că o evaluare de impact a fost efectuată înainte de începerea lucrărilor Comisiei şi că concluziile acesteia au dat formă textului. Trebuie să ne asigurăm, totuşi, că informaţii foarte specifice sunt disponibile pentru acele persoane care pot fi tentate în continuare să utilizeze acest produs, deşi acum revine statelor membre responsabilitatea de a formula reguli clare şi de a aplica interdicţia generală de comercializare a acestui produs periculos pentru sănătate.
în numele Grupului ALDE. - Doamnă preşedintă, doresc să îl felicit pe raportorul Carl Schlyter şi pe raportorii alternativi pentru munca foarte minuţioasă şi profesională depusă în cadrul acestui dosar. Este o plăcere rară pentru mine în aceste zile să pot participa la dezbateri generate de lucrările comisiilor, în special în acest moment al zilei, sau mai bine spus în noaptea aceasta.
Nu am avut privilegiul să particip la dezbaterile comisiei, cu excepţia unei singure ocazii în care am dorit să mă asigur că colegii mei au înţeles importanţa votului pentru a susţine propunerile raportorului. Dar aceasta este o problemă importantă, într-adevăr o problemă de viaţă şi moarte, una care pentru mine are importanţă dublă, deoarece alegătorii din circumscripţia mea sunt foarte interesaţi de acest subiect.
Diclormetanul, după cum am auzit, este o substanţă cu un profil unic de periculozitate. Acesta este atât de volatil, încât inhalarea, chiar şi numai mirosul obişnuit al acestuia, se situează peste toate limitele de sănătate recunoscute. Este cancerigen şi poate cauza efecte nevrotice şi deteriorarea nervilor. La temperaturi normale, utilizarea acestuia cauzează evaporarea la niveluri periculoase. Pentru a lucra în siguranţă cu diclormetan este necesar un costum ermetic la un cost de aproximativ 2000 de euro, iar pentru protecţia pielii sunt necesare mănuşi la un preţ de 25 sau 30 de euro, care trebuie înlocuite la fiecare două sau trei ore.
Bineînţeles că nimeni nu face acest lucru, chiar dacă utilizatorii respectivi cunosc natura nocivă a substanţei. Nu există niciun mod eficient de a garanta utilizarea în siguranţă a diclormetanului pentru public. Şi, din cauză că DCM este toxic, raportorul şi comisia au dorit să-l interzică, chiar şi pentru utilizare profesională, pentru a preveni decesele. În ultimii opt ani, Comisia a înregistrat 18 decese din cauza utilizării acestor produse şi 56 de vătămări care nu s-au soldat cu decese. Sunt sigur că în realitate au existat mai multe accidente. Dar a existat un lobby industrial care a creat o minoritate de blocare în Consiliu şi, din acest motiv, raportorul şi comisia au fost de acord, cu ezitări, să permită statelor membre o derogare pentru utilizarea profesională.
Totuşi, am obţinut nu doar protecţia strictă pentru lucrătorii care utilizează DCM în mediu profesional, ci şi un angajament de control şi inspecţie din partea statelor membre. O interzicere completă a acestor produse există deja în Suedia, Danemarca şi Germania şi sper că niciun stat membru nu va solicita o astfel de derogare. Utilizarea industrială este un subiect diferit. Aceste produse pot fi utilizate în siguranţă la scară industrială, în condiţiile potrivite.
Unii colegi au argumentat că produsele respective ar trebui permise pentru utilizarea în vederea protecţiei patrimoniului cultural, pentru îndepărtarea vopselei de pe monumentele vechi fără deteriorarea acestora. Dar experţii au sugerat că aceasta nu este o idee bună şi, prin urmare, grupul meu nu va susţine niciun amendament prezentat în direcţia respectivă.
Am menţionat că am un interes electoral în această problemă. Am corespondat cu domnul comisar Verheugen timp de şapte ani asupra acestei probleme. De ce? Pentru că în circumscripţia mea electorală se află o companie numită Eco Solutions, care a dezvoltat o alternativă perfect sigură la diclormetan. Aceasta este o alternativă bazată pe apă, care are acelaşi efect, chiar dacă procesul durează puţin mai mult. Îmi pare rău să spun că singurul stat membru care a dus un lobby puternic pentru menţinerea utilizării diclormetanului a fost Marea Britanie, care, de asemenea, produce în cantităţi industriale multe astfel de substanţe.
Mi-a fost necesară o muncă de patru ani împreună cu comisarul Verheugen pentru supune atenţiei comitetului de experţi al Comisiei existenţa acestei alternative mai sigure pe bază de apă şi a fost nevoie de trei ani pentru ca această alternativă să fie recunoscută ca o tehnologie eficace şi utilizabilă. Însă sunt satisfăcut să spun că, la fel ca cele mai bune povestiri, aceasta are un final fericit. Diclormetanul nu va mai fi disponibil pe piaţă pentru alte utilizări decât cea industrială. Electoratul meu va deveni mai bogat cu noua tehnologie de care vorbeam şi toţi vor trăi până la adânci bătrâneţi datorită muncii excelente realizate de Carl Schlyter şi de colegii săi din Comisia pentru mediu, sănătate publică şi siguranţă alimentară.
Doamnă preşedintă, diclormetanul sau DCM este o substanţă chimică periculoasă care poate cauza cancer, pierderea vederii şi vătămarea gravă a unor organe precum inima, ficatul şi rinichii. DCM este utilizat în fabricarea produselor farmaceutice şi ca decapant de vopsea sau degresant, printre alte utilizări. Unele state membre, precum Suedia, Danemarca şi Austria, au introdus deja interdicţia pentru DCM.
Este foarte bine că problema DCM se află acum pe agendă. Este şi mai bine că acest acord va însemna o interzicere totală a DCM în ceea ce îi priveşte pe consumatorii obişnuiţi. Pentru aceasta, nu pot decât să aduc laude raportorului nostru, domnul Schlyter. Bună treabă, Carl!
Din păcate, lucrătorii din industria farmaceutică şi cei care lucrează la curăţarea pereţilor şi faţadelor vor continua să fie în pericol de a suferi efectele diclormetanului. Acest acord nu va însemna, îmi pare rău s-o spun, o interdicţie totală asupra utilizării profesionale a DCM. Acesta este un eşec grav, pentru care consider Comisia responsabilă în întregime. Această derogare, totuşi, a fost formulată astfel încât ceea ce sper a fi un număr mic de state membre care doresc să utilizeze DCM trebuie să garanteze că lucrătorii nu suferă în consecinţă. Responsabilitatea verificării revine astfel acelor ţări care doresc să utilizeze în mod limitat DCM, care trebuie să dovedească faptul că substanţa va fi utilizată în modul cel mai sigur posibil şi garantează protecţia lucrătorilor. În cele din urmă, această situaţie foarte acceptabilă.
În general, am ajuns la un acord bun. Aş dori să solicit Comisiei să se inspire din această decizie. Da, putem! Să trecem mai departe. Fac un apel la Comisie, vă rog, este posibil să ne oferiţi o indicaţie că, în viitor, vor exista mai multe interdicţii pentru substanţe periculoase precum coloranţii azoici cancerigeni, bisfenol A şi retardantul de flacără deca-BDE? Dacă UE nu poate să facă acest lucru, de ce nu permiteţi statelor membre individuale să facă un pas înainte şi să introducă propriile interdicţii? Dumneavoastră, în Comisie, aţi mers până într-acolo încât să forţaţi statele membre să ridice restricţiile pe care le aveau deja în unele cazuri. Ţara mea, Suedia, de exemplu, a fost forţată să accepte coloranţii azoici după aderarea la UE în 1995. Ca urmare a ameninţărilor din partea Comisiei cu începerea acţiunii juridice la Curtea Europeană de Justiţie, Suedia a început acum să permită utilizarea deca-BDE. Acest lucru este inacceptabil şi, mai mult decât oricând, nu este ecologic. Acesta nu este un mod de a conduce un program avansat de legislaţie a mediului. Stimată Comisie, domnule comisar Verheugen, vă rog să mă convingeţi că nu este aşa! Demonstraţi că argumentele referitoare la mediu au prioritate asupra solicitărilor pieţei în mai multe cazuri decât acest singur exemplu.
în numele Grupului IND/DEM. - Doamnă preşedintă, diclormetanul, care este disponibil pe piaţă şi este autorizat pentru utilizare obişnuită sub forma unor diferite produse comerciale, este utilizat pe scară largă în industria chimică, precum şi în industriile textilă şi farmaceutică. Diclormetanul este uşor absorbit de corpul uman, este foarte toxic şi cancerigen şi este responsabil pentru multe cazuri de otrăvire, inclusiv accidente fatale. Doar în Polonia, numărul de persoane expuse la acest agent chimic la locul de muncă este estimat la câteva mii. Deşi utilizarea industrială a substanţei chimice poate fi controlată eficient, utilizarea diclormetanului de către consumatorii individuali, sau chiar de către companiile profesionale, este inevitabil asociată cu un risc pentru sănătatea şi viaţa oamenilor, nu doar din cauza faptului că nu există un mod de implementare a controalelor adecvate, ci şi din cauza costului ridicat de aplicare a măsurilor de protecţie.
Toate avertizările şi măsurile pentru a reglementa utilizarea diclormetanului s-au dovedit ineficiente, ţinând seama de toxicitatea ridicată şi de volatilitatea acestui compus chimic, de aceea este necesar să retragem complet diclormetanul de la utilizarea comercială pe scară largă. Factorii economici nu trebuie utilizaţi ca un motiv pentru menţinerea acestei otrăvi în utilizarea obişnuită. De asemenea, trebuie să evităm utilizarea intereselor industriilor care fabrică produse conţinând DCM ca un argument pentru a susţine utilizarea restricţionată comercială a diclormetanului. În ce priveşte utilizarea obişnuită a acestui compus, costul pentru societate depăşeşte cu mult orice beneficii materiale.
Doamnă preşedintă, sunt de acord cu ultima frază a domnului comisar, şi anume că putem saluta acest compromis şi, pe această bază, felicit raportorul şi raportorii alternativi pentru acest acord.
Pentru a se ajunge aici a fost străbătut un drum dificil. Iniţial, Comisia a înaintat o propunere de a interzice această substanţă pentru uzul individual - nu şi pentru uzul profesional - şi raportorul a prezentat aceste propuneri pentru a fi extinse la utilizarea profesională. Am ascultat părerile alegătorilor noştri, aşa cum a făcut Graham Watson. Acesta a discutat despre lobby-urile industriale. El s-a referit, de asemenea, la un lobby industrial din circumscripţia electorală a acestuia, care l-a convins cu succes în privinţa utilizării unei alternative. Ştim că 90% din decapanţii de vopsea utilizează DCM, astfel încât a trebuit să ţinem seama de echilibrarea acestei situaţii.
Nimeni dintre noi nu vrea să exagereze în descrierea pericolelor. Uneori, când ascultam în această seară vorbindu-se despre pericolele acestei substanţe, m-am mirat de ce suntem satisfăcuţi că lucrătorii industriali vor fi supuşi în continuare efectelor DCM, dar nu permitem profesioniştilor să utilizeze substanţa, conform regulilor şi sub strictă dirijare; şi cu toată îmbrăcămintea pe care Graham Watson o va pune la dispoziţia oamenilor, în viitor - aceste costume albe, sau orice sunt acestea, o eră spaţială adusă de Parlament - va veni.
Cred că DCM, printre multe alte substanţe, presupune un risc ridicat. Este o substanţă potenţial periculoasă. Există dovezi că au avut loc accidente şi că oameni au fost răniţi. Probabil este bine că acţionăm mai ferm decât în trecut. De aceea accept şi întâmpin cu reală satisfacţie compromisul care a fost obţinut. Acesta lasă uşa deschisă statelor membre care doresc şi care cred că este corect să continue sub reguli stricte care au fost stabilite pentru a permite profesioniştilor - şi numai profesioniştilor - să utilizeze această substanţă chimică pe lângă utilizarea industrială.
Dar, domnule comisar, acum aveţi o responsabilitate de a reveni asupra problemei şi de a verifica alternativele. Analizaţi alternativele care sunt disponibile: NMP este disponibil de 11 ani, dar abia acum s-a descoperit că este reprotoxic; există solvenţi inflamabili care pot cauza probleme de inhalare; există aşa-numitele substanţe care facilitează agresarea sexuală, considerate drept alternative sigure; există DBE, despre care nu se cunosc multe; şi există lămpi de sudură mai simple şi metode de sablare care pot fi utilizate, deşi aici apar praful şi alte probleme. Să revenim asupra problemei şi să investigăm amănunţit alternativele, astfel încât să fim cu adevărat siguri că oferim o alternativă mai sigură pentru alegătorii noştri. Dacă vom constata că unele dintre alternative nu sunt mai puţin periculoase, atunci sunt sigur că domnul comisar sau succesorii domniei sale ne vor spune acest lucru şi vor înainta o propunere - dacă nu, sunt sigur că o va face Carl Schlyter.
(CS) Doamnă preşedintă, diclormetanul are efecte soporifice, cauzând leziuni ale sistemului nervos central şi pierderea cunoştinţei, precum şi efecte cardiotoxice. Dacă este utilizat greşit, există un risc direct de deces şi acest factor are implicaţii pentru terorism. Prin urmare, susţin o interdicţie asupra utilizării acestuia de către consumatorii obişnuiţi şi restricţii ferme în utilizarea profesională. Deoarece există substanţe de înălbire alternative şi posibil mai puţin toxice, după părerea mea nu este necesar să permitem excepţii. Totuşi, propunerea pe care o vom vota mâine va permite statelor membre să solicite Comisiei excepţii în cazuri justificabile, deşi în condiţii foarte stricte. Aş dori să ştiu modul în care Comisia sau oricine altcineva va evalua validitatea cererilor pentru excepţii şi modul în care se va monitoriza respectarea restricţiilor.
Doamnă preşedintă, doamnelor şi domnilor, doresc să încep prin a adresa câteva cuvinte domnului Watson. Aţi jucat un rol important în elaborarea acestei propuneri. În momentul în care mi-aţi spus personal despre problema pe care o aveaţi de câţiva ani cu Comisia, am realizat că există alternative la această substanţă şi sunt sigur că veţi fi de acord că de atunci şi până în prezent lucrurile s-au mişcat foarte rapid. Am instruit personal serviciile direcţiei generale de care mă ocup să prezinte propunerea, deoarece era clar pentru mine, în urma discuţiilor cu dumneavoastră, că există alternative. Am declarat cu altă ocazie în acest parlament şi aş dori ca domnul Holm în special să audă acest lucru, că deşi sunt comisarul care răspunde de întreprinderi şi industrie, nu cred că un produs industrial care este periculos ar trebui să rămână pe piaţă doar pentru că acesta poate fi utilizat pentru a câştiga bani. Sunt de părere că, atunci când există o alternativă care poate înlocui un produs industrial periculos, acesta ar trebui înlocuit. Acesta este principiul pe care l-am respectat atunci când am discutat şi adoptat REACH în acest Parlament. Toate substanţele la care v-aţi referit, domnule Holm, sunt acum reglementate de REACH.
Diclormetanul ar fi trebuit în mod normal să fie, de asemenea, acoperit de termenii REACH, dar din cauză că riscurile pentru sănătate sunt atât de evidente şi din cauză că au existat atât de multe probleme, am dat prioritate acestei substanţe. Este posibil să fie necesar să acţionăm în acelaşi mod în cazul altor substanţe, dacă riscurile pentru sănătate sunt la fel de evidente şi dacă nu putem aştepta până când procedura REACH foarte amănunţită şi solicitantă va fi finalizată.
Doresc să precizez clar, domnule Holm, că aş fi votat în favoarea unui compromis mult mai larg. Dacă Parlamentul ar fi ajuns la un acord cu Consiliul asupra interdicţiei utilizării comerciale a diclormetanului, aş fi votat în favoarea acestuia în această seară. Vă rog să nu consideraţi Comisia responsabilă pentru faptul că există câteva state membre care nu au dorit să meargă mai departe din motive pe care nu le cunosc. Acesta este motivul pentru care Comisia şi-a prezentat propunerea în modul în care a făcut-o, deoarece am dorit să prezentăm un text care avea o şansă de a fi acceptat; tocmai aşa s-a şi întâmplat.
Ultima mea remarcă priveşte comentariile făcute de domnul Bowis în legătură cu efectele toxice ale alternativelor. În cazul substanţelor chimice există întotdeauna problema determinării gradului de risc implicat. Studiile noastre minuţioase şi complete au arătat că niciuna dintre substanţele alternative aflate în prezent în vânzare nu au proprietăţile diclormetanului care sunt atât de periculoase, cu alte cuvinte efectul toxic direct asupra sistemului nervos central. Acesta apare doar în cazul diclormetanul şi nu la celelalte substanţe.
Cunoaştem foarte puţine accidente care au implicat substanţele alternative. Această situaţie este valabilă şi în ţările unde utilizarea diclormetanului fusese deja interzisă, precum Danemarca, Austria şi Suedia. Dacă situaţia se va schimba, Comisia o va investiga, bineînţeles şi, dacă este necesar, va propune măsuri care să reglementeze alte substanţe.
În sfârşit, aş dori să comentez asupra remarcilor făcute de domnul Holm, de care am uitat temporar, privind întrebarea dacă Comisia va forţa statele membre să abroge reglementările de mediu sau sănătate progresive, din cauză că acestea intră în conflict cu reglementările pieţei interne. Comisia nu va face acest lucru. Legislaţia curentă prevede explicit că statele membre au dreptul să adopte reglementări naţionale care diferă de cele ale pieţei interne, dacă acestea consideră că ele sunt necesare din motive de sănătate sau mediu.
Deoarece sunt responsabil pentru monitorizarea notificării acestor reglementări diferite, vă pot spune că Comisia acţionează pe baza unui principiu clar şi fără ambiguitate în acest caz. Luăm foarte în serios argumentele legate de îngrijirea sănătăţii şi de mediu prezentate de statele membre. Dacă acestea adoptă reglementări diferite din aceste motive, nu le forţăm să abroge reglementările sanitare şi de mediu. Dacă aveţi orice informaţie din ultimii ani pentru a vă susţine acuzaţia, aş dori să aflu mai multe detalii specifice, astfel încât să pot combate afirmaţia dumneavoastră. Cazul pe care l-aţi menţionat datează din 1995, ceea ce înseamnă că nu am avut nimic de-a face cu el.
Doamnă preşedintă, aş dori să revin asupra celor spuse de domnul Watson. Şi dumnealui a avut rolul său. Deşi nu sunteţi un membru al comisiei noastre, aţi avut totuşi un impact asupra activităţii acesteia şi ne-aţi ajutat să ajungem la un compromis Bineînţeles, personalul care m-a ajutat să închei acest acord a jucat, de asemenea, un rol important.
Nu pot decât să repet cele spuse de domnul comisar Verheugen. Comisia s-a exprimat clar pe tot parcursul procesului, cel puţin faţă de mine, că dacă Consiliul şi Parlamentul ar fi ajuns la un compromis mult mai larg implicând o interdicţie totală, Comisia l-ar fi acceptat. Nu a existat nicio lipsă de transparenţă între Comisie şi mine în legătură cu această problemă.
Aş dori doar să vă ilustrez efectele acestei substanţe chimice. Dacă aş deschide un singur recipient de un kilogram aici, l-aş împrăştia peste bănci şi l-aş aplica, am depăşi oarecum limita de siguranţă în toată această încăpere extrem de mare. Atât de toxică este această substanţă chimică.
Pot încheia această dezbatere doar făcând apel la Comisie să se asigure, acum, că în ceea ce priveşte statele membre care solicită o derogare pentru uz profesional, derogarea respectivă este revocată dacă aceste reguli noi, mai stricte, sunt încălcate constant. Noi ştim, toată lumea ştie şi toate studiile arată că, dacă diclormetanul este utilizat corect astfel încât sănătatea lucrătorilor implicaţi să fie protejată, această substanţă nu este economică şi ecologică. Dacă produsul DCM este lăsat să se comporte conform condiţiilor unei pieţe corecte, adică dacă legislaţia este respectată, propria lipsă de competitivitate a acestuia va însemna abandonarea sa foarte rapidă în favoarea alternativelor. Voi profita de această oportunitate pentru a face apel la Comise să se asigure de respectarea reglementărilor. Dacă acest lucru este realizat, DCM se va retrage treptat şi suficient de rapid de pe piaţă.
Odată cu decizia de astăzi, Parlamentul European restricţionează semnificativ utilizarea decapantului de vopsea cunoscut ca diclormetan. În calitate de raportor alternativ pentru Grupul Socialist din Parlamentul European, întâmpin cu bucurie decizia, pentru care am depus multe eforturi. În ultimii ani au existat multe decese ca o consecinţă a utilizării diclormetanului. Această substanţă extrem de volatilă este dăunătoare pentru sistemul nervos şi din acelaşi motiv este, de asemenea, cancerigenă. Victimele au fost în principal utilizatori individuali, cei care şi-au decorat singuri locuinţele şi decoratorii de locuinţe, deoarece la utilizarea în industrie sunt respectate anumite reglementări de siguranţă. Concentraţiile măsurate în anumite instalaţii industriale din Europa au fost atât de ridicate încât - în cazul expunerii prelungite - acestea ar cauza cancer la 10% dintre lucrători.
Conform textului de compromis care a fost adoptat, diclormetanul poate fi utilizat în viitor ca decapant doar în utilizarea industrială şi sub reglementări stricte de siguranţă. Consumatorii şi profesioniştii vor trebui să decapeze vopseaua nedorită utilizând una dintre substanţele chimice la fel de eficiente, dar care nu sunt nocive sau, de exemplu, prin decapare pirolitică/termică.
Cel mai important lucru este că utilizarea acestei substanţe cancerigene nu trebuie acceptată în zone publice închise precum centre comerciale şi pasaje subterane, deoarece vaporii produşi de substanţele volatile sunt mai grei decât aerul şi, prin urmare, măsurătorile au arătat că aceştia coboară la niveluri joase şi afectează în special copii. La adoptarea acestei decizii, grupul nostru politic a luat în considerare în mare măsură opinia sindicatelor implicate, deoarece, în cazul utilizării industriale, principala noastră preocupare este sănătatea lucrătorilor.
Doamnă preşedintă, după cum ştim, multe substanţe chimice periculoase sunt autorizate pentru uz general, în ciuda ingredientelor periculoase pe care le conţin. Una dintre aceste substanţe este diclormetanul (DCM) care este utilizat în general pentru fabricarea de produse farmaceutice, solvenţi şi alte produse.
Aceasta este o substanţă foarte periculoasă pentru sănătatea umană, fiind clasificată drept cancerigenă. DCM afectează sistemul nervos şi cauzează vătămări grave organelor interne, care pot cauza în mod direct decesul.
Ţinând seama de frecvenţa respiratorie mai ridicată, copii sunt mai susceptibili la otrăvirea cu diclormetan, la fel ca şi persoanele cu boli cardiovasculare. De asemenea, este alarmant că au existat decese legate de otrăvirea cu diclormetan.
Ţinând seama de faptul că ştim de existenţa pe piaţă a unor produse care ar putea oferi o alternativă la produsele care conţin diclormetan, precum şi de faptul că anumite state membre au interzis utilizarea acestei substanţe, introducerea unei interdicţii totale a utilizării diclormetanului este esenţială.
Încă un argument în favoarea interzicerii DCM ar trebui să fie faptul că, aşa cum au arătat experţii, nu ne putem asigura că consumatorii vor utiliza în siguranţă DCM.
Propunerea Comisiei de a introduce instruirea cu privire la utilizarea produselor care conţin DCM pentru scopuri profesionale va costa aproximativ 1,9 miliarde EUR în primul an de implementare.
Retragerea DCM din circulaţia generală pare, prin urmare, să fie cea mai sensibilă şi mai responsabilă soluţie.
Autorizarea ratificării Convenției din 2007 a Organizației Internaționale a Muncii privind munca în domeniul pescuitului (Convenția 188) (dezbatere)
Următorul articol este raportul elaborat de Ilda Figueiredo, în numele Comisia pentru ocuparea forţei de muncă şi afaceri sociale, referitor la propunerea de decizie a Consiliului de autorizare a ratificării de către statele membre, în interesul Comunităţii Europene, a Convenţiei din 2007 a Organizaţiei Internaţionale a Muncii privind munca în domeniul pescuitului (Convenţia 188) - C6-0218/2008 -.
Doamnă preşedintă, domnule comisar, doamnelor şi domnilor, cu acest raport dorim să adoptăm propunerea de decizie a Consiliului asupra Convenţiei 188 a Organizaţiei Internaţionale a Muncii (OIM) privind munca în domeniul pescuitului, stabilind standarde internaţionale minime care trebuie respectate şi condiţii mai echitabile la nivel mondial. În acest mod vom remedia rata scăzută de ratificare a multor convenţii în domeniul muncii maritime.
Această convenţie, adoptată în iunie 2007, în sesiunea 96 a Conferinţei Internaţionale a Muncii, este destinată să stabilească standardele de muncă internaţionale minime în domeniul pescuitului şi să promoveze condiţii de viaţă şi de muncă decente pentru pescari. Convenţia acoperă, printre alte lucruri, condiţii legate de probleme importante precum sănătatea şi siguranţa la locul de muncă, efectivul şi orele de odihnă, lista echipajului, repatrierea în caz de probleme, recrutarea, plasarea forţei de muncă şi asigurările sociale.
Profesioniştii din acest sector au aşteptat de mult timp adoptarea acestei Convenţii OIM privind munca în domeniul pescuitului deoarece consideră că ea reprezintă un pas înainte în acordarea importanţei cuvenite acestui sector strategic important, în care lucrează la nivel mondial 30 de milioane de bărbaţi şi femei.
În 2003, Biroul OIM şi constituenţii tripartiţi ai OIM trilaterale au început lucreze la elaborarea standardelor de muncă internaţionale actualizate şi complete pentru domeniul pescuitului, având ca obiectiv asigurarea unei protecţii adecvate pentru pescarii din toată lumea, ţinând seama de natura specială a sectorului şi de condiţiile de viaţă şi de muncă specifice. Luând în considerare faptul că acesta este un sector cu o rată mare de accidente mortale - la care contribuie niveluri grave de exploatare şi o lipsă de protecţie - este nevoie de protecţie specială.
Această convenţie revizuieşte, de asemenea, alte convenţii existente în acest domeniu, în special privind vârsta minimă, examinarea medicală a pescarilor, contractele de muncă şi locuirea la bordul navelor de pescuit. Ea este însoţită de o recomandare (nr. 199). Trebuie reţinut că această convenţie a devenit necesară după adoptarea Convenţiei consolidate a OIM privind munca în domeniul maritim în februarie 2006, care a exclus sectorul pescuitului din domeniul său de aplicare.
Prin urmare, solicităm să fie depuse toate eforturile pentru a ne asigura că diferitele state membre ratifică prompt convenţia, preferabil înainte de 2012, deoarece aceasta va intra în vigoare odată ratificată de către 10 din cele 180 de ţări membre ale OIM, opt dintre care trebuie să fie state costiere. Totuşi, este la fel de important ca prevederile acesteia să fie aplicate în zonele în care nu sunt încă în vigoare.
În final, aş dori să mulţumesc tuturor celor care au contribuit la formularea acestui raport, inclusiv colegului meu Willy Meyer, raportor pentru aviz din partea Comisiei pentru pescuit. Sper că toţi colegii mei îşi vor informa parlamentele şi guvernele naţionale, astfel încât această convenţie să poată fi ratificată cât mai curând posibil.
Doamnă preşedintă, doamnelor şi domnilor, pescuitul este prin natura sa cea mai globalizată dintre profesii şi una care înfruntă globalizarea cu toate forţele. Aproximativ 30 de milioane de persoane lucrează în acest domeniu, ele fiind expuse dificultăţilor şi pericolelor foarte diferite, în plus faţă de efectele globalizării. Conform statisticilor Organizaţiei Internaţionale a Muncii, o comparaţie a numărului de accidente mortale din industria pescuitului cu numărul de accidente mortale la locul de muncă în general arată că pescuitul este una dintre cele mai periculoase meserii din lume.
Toate instituţiile europene sprijină Programul pentru muncă decentă recunoscut în general. Comisia şi-a reafirmat angajamentul prin agenda socială reînnoită şi printr-un raport legat de Comunicarea privind munca decentă din 2006. O parte importantă a abordării Comisiei este sprijinul acesteia pentru standardele de muncă internaţionale. O îmbunătăţire generală a condiţiilor de siguranţă, îngrijire medicală şi protecţie legală în domeniul pescuitului, împreună cu niveluri de protecţie socială mai apropiate de cele de care se bucură alţi lucrători, pot fi obţinute doar dacă se depun eforturi pentru a stabili standarde minime la nivel global. În calitate de membri ai Organizaţiei Internaţionale a Muncii şi cu sprijinul Comisiei, statele membre ale UE au contribuit pe cât de mult posibil la crearea unei convenţii actualizate şi oportune prin care aceste standarde internaţionale minime vor fi stabilite. Acestea pot fi suplimentate cu mecanisme de asigurare a armonizării şi cu mecanisme de asigurare a aplicării, precum inspecţiile în porturi străine sub rezerva anumitor condiţii. Convenţia şi recomandarea care nu este obligatorie legal au fost adoptate în iunie 2007 de către organismul director al Organizaţiei Internaţionale a Muncii.
Convenţia 188 modifică mai multe standarde anterioare ale Organizaţiei Internaţionale a Muncii referitoare la pescari şi, când intră în vigoare, aceasta poate crea condiţii egale şi îmbunătăţite pentru toţi. Convenţia reglementează subiecte precum vârsta minimă, examinări medicale, locaţia echipajului, perioadele de odihnă, contractele de angajare, repatrierea, recrutarea şi locaţia lucrătorilor, plata, masa şi cazarea, îngrijirea medicală şi asigurările sociale. Unele părţi ale noii convenţii privesc coordonarea asigurării sociale şi acesta este un domeniu care intră exclusiv în competenţa Comunităţii. Consiliul trebuie să permită prin urmare statelor membre să ratifice aceste părţi ale convenţiei. Domeniile de competenţă partajată acoperă, de asemenea, mai multe teme diferite. Deoarece noile standarde ale Organizaţiei Internaţionale a Muncii trebuie să intre în vigoare cât mai curând posibil, Comisia propune includerea în convenţie a unei provocări pentru statele membre, şi anume de a încerca să accelereze transmiterea documentelor de ratificare, astfel încât acestea să fie depuse nu mai târziu de 21 decembrie 2012. Această provocare va fi susţinută de o analiză a situaţiei ratificării efectuată de Consiliu înainte de ianuarie 2012.
Doamnă preşedintă, domnule comisar, doamnelor şi domnilor, aşa cum ştim şi cum s-a spus în această seară, Organizaţia Internaţională a Muncii consideră domeniul pescuitului a fi unul dintre cele mai periculoase medii de lucru. Numărul de decese se ridică în fiecare an la aproximativ 24 000 şi aceasta ne oferă o idee despre amploarea problemei. Acest domeniu necesită prin urmare reglementări care să acopere o arie largă şi legi internaţionale cuprinzătoare, capabile să asigure protecţia adecvată a condiţiilor de viaţă şi muncă ale pescarilor din toată lumea, care sunt adesea expuşi unor situaţii de exploatare dură.
Convenţia 188 asupra muncii în domeniul pescuitului este prin urmare o lege de importanţă fundamentală, care urmăreşte să stabilească un tratament identic în sector şi condiţii mai echitabile de concurenţă. După cum s-a menţionat deja, convenţia promovează condiţii demne de viaţă şi muncă pentru pescari, sănătate şi siguranţă la locul de muncă, perioade de odihnă adecvate, lista de echipaj, repatrierea, recrutarea, plata şi asigurările sociale.
Această dezbatere iniţială ne-a făcut să realizăm câte puncte comune există cu privire la importanţa acestei prevederi. Prin urmare, dorim să atragem atenţia asupra necesităţii urgente ca statele membre să ratifice convenţia, astfel încât aceasta să intre în vigoare cât mai curând posibil.
în numele Grupului PSE. - Doamnă preşedintă, sunt foarte încântată că pot vorbi despre acest subiect în această seară. Cred că munca unui pescar sau chiar şi a unei pescăriţe, dacă acestea există, este una dintre cele mai periculoase ocupaţii din lume. Cu siguranţă, doar în Irlanda, rar trece un an fără ca o navă de pescuit să nu fie pierdută pe mare şi mulţi pescari sunt răniţi în timpul lucrului.
Ca fost ministru al asigurărilor sociale din Irlanda, sarcina mea era să găsesc o modalitate prin care drepturile persoanelor care lucrează pe navele de pescuit să poată fi respectate. Acesta este un domeniu extrem de complex, unde problema se pune dacă cineva lucrează cu un "contract de muncă” sau cu un "contract pentru muncă” - diferenţa fiind între cei care lucrează ca angajaţi normali din punct de vedere fiscal şi astfel plătesc contribuţiile sociale angajatorului, respectiv comandantului navei, şi cei care câştigă o cotă din profitul de pe urma capturii, care nu sunt trataţi ca angajaţi normali. Dificultăţile de reconciliere a acestor poziţii sunt extrem de complexe. În calitate de ministru am reuşit să găsesc o reglementare europeană care rezolva problema pentru o scurtă perioadă, dar, din păcate, aceasta a fost ulterior contestată şi s-a considerat că nu se aplică precis la problemele în chestiune.
Importanţa existenţei unor standarde minime comune care sunt aplicate la nivel global se înţelege de la sine. Acestea includ standarde de sănătate şi siguranţă la bord, cazare, alimentaţie şi garantează într-adevăr că ratele minime de plată sunt aplicate, de asemenea, celor care sunt angajaţi şi că există o obligaţie pentru proprietarii şi comandanţii de navă să se asigure că contribuţiile angajaţilor sunt plătite în întregime.
Este important ca acestea să fie standarde minime globale, deoarece, din păcate, există o tendinţă descendentă în acest domeniu, ca şi în alte domenii, astfel încât aprobarea acestei convenţii cât mai curând posibil ar fi cu siguranţă un lucru pe care l-aş solicita insistent într-un stadiu iniţial. Cred că 2012 este departe şi că ar trebui să scurtăm acest termen limită cât mai mult posibil.
în numele Grupului IND/DEM. - Doamnă preşedintă, este foarte important ca pescarii să beneficieze de condiţii de muncă rezonabile, sigure, în măsura în care le permite o ocupaţie cu risc ridicat precum pescuitul, şi care să ofere un venit decent care permite bărbaţilor şi femeilor care lucrează în acest domeniu să se întreţină pe ei şi familiile lor. Venitul trebuie să fie, de asemenea, o bază stabilă şi fiabilă pentru menţinerea comunităţilor noastre de coastă. De exemplu, comunităţile de coastă din circumscripţia mea electorală supravieţuiesc cu greu.
Întrebarea mea din cadrul acestei dezbateri este dacă ratificarea Convenţiei 188 a Organizaţiei Internaţionale a Muncii, prin care se extind reglementările şi politicile la cei care lucrează în pescuit, va reprezenta o promovare a activităţii pescarilor şi o protecţie pentru aceştia sau va fi un obstacol şi dacă această convenţie poate asigura sau nu condiţiile echitabile de tratament la nivel global de care industria noastră a pescuitului are nevoie pentru a supravieţui.
O delegaţie din Kenya mi-a spus despre o navă-fabrică japoneză care pescuieşte în apele lor şi ale vecinilor. Care sunt condiţiile în care muncesc lucrătorii de pe nava-fabrică? Din ce am auzit, cred că acestea nu erau prea bune. Ceea ce ştiu este că peştele prins nu ajunge pe masa locuitorilor din Africa, chiar dacă acesta provine din apele lor teritoriale. Când peştele respectiv este vândut pe piaţa internaţională, preţul acestuia atinge un nivel pe care Europa şi în special Irlanda nu-l pot concura.
Pescarii fără locuri de muncă din Irlanda nu primesc ajutor de şomaj şi aceasta creează dificultăţi mari. Prin urmare, dacă ratificarea va obţine o scădere semnificativă a deceselor înregistrate de lucrătorii din domeniul pescuitului, va garanta beneficii de asigurare socială pentru pescari şi beneficii sociale, precum îngrijirea medicală şi ajutorul de şomaj, atunci salut această convenţie şi încurajez ratificarea sa. Dacă aceasta promovează în continuare pescuitul ca o industrie viabilă pentru operatorii mici şi mijlociii, în special pentru vasele de pescuit familiale, atunci o pot susţine cu siguranţă, deoarece, în prezent, pescuitul este un domeniu periculos şi caracterizat de exploatare în multe părţi ale lumii - nu doar pentru peşti, ci şi pentru oameni. Poate convenţia să realizeze toate acestea? Vor fi toate aceste deziderate atinse? Aşa sper.
(FR) Doamnă preşedintă, gestionarea sustenabilă a pescuitului înseamnă reglementarea eforturilor de pescuit, bineînţeles, dar trebuie să ia în calcul şi eforturile pescarilor. Pescuitul, după cum este de acord toată lumea, şi mai presus de toate pescuitul costier şi pescuitul oceanic, este cea mai dificilă ocupaţie din lume, chiar dacă nu mai suntem în perioada condiţiilor de pescuit ale bascilor şi islandezilor din secolul 19, care se îmbarcau în campanii lungi. Pescuitul rămâne o profesie foarte dură şi demnă de respect, în care se înregistrează 24 000 de decese în fiecare an.
Pescuitul este exemplul perfect de activitate globală datorită globalizării resursei, adică peştele, care nu ţine seama de graniţele naţionale; prin urmare, legile internaţionale sunt singurul răspuns adecvat. Deoarece munca pescarilor trebuie reglementată la nivel internaţional, legislatorul este, bineînţeles, Organizaţia Internaţională a Muncii (OIM) şi, în prezent, celebrăm a cinzecea aniversare a primelor convenţii de pescuit ale OIM privind vârsta minimă, controalele la angajare, examinările medicale şi cazarea. Convenţia de astăzi, Convenţia 188, va modifica, suplimenta şi revizui astfel convenţiile anterioare. Aceasta trebuie să fie ratificată cât mai curând posibil, înainte de 2012. Convenţia este un bun exemplu de gestionare comună a resurselor globale deţinute în comun de către părţi solidare, iar ratificarea sa este urgentă deoarece profesiunile maritime - docheri, pescari, marinari - în competiţia economică globalizată din prezent, sunt expuse la toate tipurile de abuz, exploatare şi trafic, chiar cazuri de sclavie, în numele reducerii costurilor, evident.
Protecţia legală este prin urmare vitală din punctul de vedere al sănătăţii, cazării, siguranţei, timpului de lucru, condiţiilor de trai, salariilor, îngrijirii medicale şi, astfel, din perspectiva contractelor de muncă şi a asigurărilor sociale. Stabilim aşadar în prezent un statut juridic minim pentru pescari şi, prin aceasta, creăm condiţii egale pentru toţi în vederea concurenţei globale.
Aceasta nu înseamnă neapărat mult pentru pescarii europeni care se bucură deja de aceste beneficii, dar pentru pescarii din restul lumii, din Peru, Asia sau Africa, este un mare pas înainte.
(EL) Doamnă preşedintă, cred că dezbaterea din această seară este foarte importantă deoarece, cu acordul Parlamentului European şi cu rezoluţia pe care îmi imaginez că o vom susţine unanim mâine, vom da din nou un impuls implementării agendei privind munca decentă pe care am susţinut-o cu toţii anul trecut. Convenţia 188 nu este nimic altceva decât o parte din aplicarea acestei agende în domeniul pescuitului, care nu a fost acoperit de un contract standard privind munca pe mare şi, după cum a menţionat antevorbitorul meu, este foarte importat să avem o acoperire minimă la nivel global şi în acest sector.
Ţările Uniunii Europene vor ratifica, îmi imaginez, această convenţie până în 2012, după cum este prevăzut. Opt state membre au ratificat-o deja, prin urmare convenţia va intra în vigoare şi toţi cei care locuim în zonele de coastă ne vom putea mândri cu faptul că pescarii noştri beneficiază de reglementările acesteia şi nu vor avea concurenţă din partea ţărilor terţe care pot acorda asistenţă socială pentru pescarii lor.
Aş dori să repet că Parlamentul a votat deja în favoarea protecţiei pentru femeile care lucrează în pescuit sau în activităţi legate de pescuit. Angajarea femeilor în pescuit, atât direct cât şi indirect, este foarte importantă, deoarece dacă femeile din zonele de coastă nu ar fi alături de pescari, aceste zone ar fi mult mai sărace şi mai puţin populate, deoarece necesităţile sunt asigurate de oameni, nu doar de texte legislative.
Prin urmare, contribuim la o cultură a zonelor de coastă, o cultură socială care va utiliza elementele culturale ale Europei legate de mare şi de zonele de coastă. De la sud la nord, fiecare zonă are specificul ei; totuşi, convenţia pe care o adoptăm pentru ratificare de către statele membre oferă acoperire pentru fiecare caz şi pentru toate necesităţile pescarilor.
În special, trebuie să susţinem măsuri pentru educaţia lor şi îngrijirea la o vârstă înaintată.
(CS) Domnule comisar, ca şi colegii mei, membri ai Parlamentului, consider necesară adoptarea standardelor care vor asigura condiţii de muncă decente pentru angajaţii din industria pescuitului. Nu este posibil ca Uniunea Europeană, în secolul 21, să permită condiţii similare cu munca sclavilor în orice ramură de activitate. Apreciez faptul că amendamentele propuse au fost adoptate într-un format trilateral în care guvernele, angajatorii şi angajaţii elaborează un standard de muncă internaţional complet care ia în calcul natura specifică a acestei industrii. Latura pozitivă este că noul acord stabileşte o vârstă minimă, examinări medicale, perioade de odihnă şi asigurări sociale şi că se ocupă, de asemenea, de cazare, alimentaţie, siguranţă şi protecţia sănătăţii la locul de muncă. Toate aceste elemente vor conduce, fără îndoială, la condiţii de muncă decente pentru pescari şi la reducerea numărului de cazuri de răniri şi decese. Chiar dacă reprezint o ţară care nu are ieşire la mare, primesc cu încântare acest standard, îi susţin pe pescari şi le doresc ratificarea cât mai rapid posibil a acestei convenţii; şi nu doar pentru că-mi place peştele.
(PT) Şi eu aş dori să-mi adaug susţinerea faţă de cele spuse de raportor, de domnul comisar şi de toţi colegii noştri, membri ai Parlamentului, care au salutat această iniţiativă a Organizaţiei Internaţionale a Muncii şi care fac acum apel la toate statele membre să ratifice Convenţia 188.
Problema este că victimele dereglementării din domeniul pescuitului - această piaţă sălbatică fără frontiere, principii sau limite - nu sunt doar sustenabilitatea resursei reprezentate de peşte, ci şi pescarii înşişi. Protecţia pescarilor trebuie să devină o parte fundamentală a politicii comune în domeniul pescuitului, dacă nu chiar nucleul acesteia.
Aceasta este solicitarea mea fundamentală: să nu ne oprim la ratificarea acestei convenţii internaţionale, ci să punem protecţia pescarilor în centrul politicii comune în domeniul pescuitului.
Doamnă preşedintă, doamnelor şi domnilor, sper că-mi veţi acorda plăcerea de a nota argumentele exprimate în dezbatere, întrucât ele au evidenţiat, din foarte multe puncte de vedere, importanţa convenţiei dezbătute. Acestea evidenţiază, de asemenea, din la fel de multe puncte de vedere şi cu argumente profunde, importanţa convenţiei pentru viaţa de zi cu zi a pescarilor, al căror număr este de aproximativ 30 de milioane, aşa cum am menţionat în introducerea mea. Doamnelor şi domnilor, în opinia mea, procesul formal al acestei propuneri este clar. Următoarele noastre eforturi politice trebuie direcţionate către obţinerea ratificării cât mai curând posibil, deoarece termenul limită din propunerea Comisiei a fost stabilit pentru cel mai târziu posibil şi orice reducere a duratei ar fi, în opinia mea, un lucru bun. Aş dori să mulţumesc încă o dată raportoarei Ilda Figueiredo pentru munca pe care a depus-o şi să mulţumesc tuturor membrilor Parlamentului pentru sprijinul arătat faţă de această propunere.
Doresc să mulţumesc preşedintelui şi domnului comisar, precum şi tuturor membrilor care au luat cuvântul şi au susţinut ratificarea acestei convenţii. Sunt sigură că raportul va fi adoptat mâine de către Parlamentul European, contribuind astfel la ratificarea rapidă de către statele membre a Convenţiei 188, însoţită de Recomandarea 199, privind munca în domeniul pescuitului.
Aşa cum s-a menţionat aici, scopul nostru este ca aceasta să intre curând în vigoare, preferabil înainte de 2012, de aceea solicităm ratificarea acesteia de către toate statele membre. Aceasta va contribui semnificativ la obţinerea standardelor internaţionale minime care garantează condiţii de lucru mai bune, mai multă siguranţă şi mai puţine accidente mortale pe plan mondial pentru acest domeniu foarte periculos, dar strategic.
Convenţia va contribui, de asemenea, la recunoaşterea demnităţii pescarilor, a căror muncă este atât de dificilă, încât trebuie să se afle în centrul preocupărilor noastre.
(Germania) Domnule preşedinte, am votat pentru acest raport deoarece solicită elaborarea unei reforme a intereselor privind protecţia copiilor şi introducerea anumitor măsuri pentru sporirea elementelor de securitate ale paşapoartelor. Prin urmare, una peste alta, este un pachet legislativ care duce mai departe lupta împotriva traficului de copii şi lupta pentru a obţine o mai bună protecţie a copiilor.
(Cehia) Consider că este necesar să adăugăm elemente biometrice la elementele de securitate ale documentelor de călătorie. Totuşi, în afară de îmbunătăţirea siguranţei cetăţenilor europeni, fapt ce reprezintă obiectivul nostru principal, trebuie să luăm în considerare şi reversul medaliei, care constă în protejarea intimităţii cetăţenilor. Mă voi strădui ca implementarea acestei legislaţii şi aplicarea ei la nivel naţional să nu genereze dificultăţi birocratice sau chiar folosirea incorectă a datelor, inclusiv folosirea incorectă a datelor de către ţări terţe din afara UE. Aş dori să subliniez faptul că există nevoia de a promova o mai mare implicare a Europol şi Frontex în această problemă; Numai un înalt nivel de colaborare între autorităţile responsabile cu aplicarea legii în statele membre va produce efectele dorite şi va transforma Europa într-un loc sigur pentru noi toţi. Sunt bucuroasă că de acum, copiii de 12 ani vor avea propriul lor paşaport. Această măsură va reduce cazurile de abuz făcut de organizaţii criminale transfrontaliere, acesta fiind un alt motiv pentru care susţin această chestiune aparent controversată.
(Olanda) Domnule preşedinte, am fost bucuros să îmi prezint susţinerea faţă de raportul Coelho privind elementele biometrice integrate în paşapoartele din UE deoarece acesta reprezintă un prin pas în combaterea numeroaselor abuzuri şi falsificărilor de paşapoarte. Este o formă de armonizare pe care o putem aproba, întrucât reprezintă o măsură utilă şi cu siguranţă chiar necesară în ţările aparţinând spaţiului Schengen.
Când se elaborează un sistem de frontiere deschise interne, bineînţeles că frontierele externe mari ar trebui protejate cât mai eficient posibil. Acest raport reprezintă un pas făcut în direcţia potrivită, pentru că în acest moment frontiera externă nu este protejată suficient.
Totuşi, pot spune că am o rezervă. Emiterea unor paşapoarte mai bune nu reprezintă o măsură suficientă. În fiecare an, sute de mii de persoane din afara Europei vin pe continentul nostru, Europa. Aceştia sunt imigranţi legali, imigranţi semi-legali, dar şi imigranţi ilegali. Anul trecut, ţara mea, Belgia, a primit peste 70 000 de persoane din afara Europei, în plus faţă de numărul încă necunoscut de imigranţi ilegali. Este o tendinţă căreia trebuie să-i punem capăt, iar numai măsura de emitere a unor paşapoarte mai bune nu va rezolva această problemă.
(Bulgaria) Vă mulţumesc, domnule preşedinte. Am votat împotriva raportului Coelho din două motive. În primul rând, mă declar extrem de îngrijorat în privinţa drepturilor cetăţenilor şi în privinţa faptului că acţiunea de colectare a datelor biometrice va reprezenta o ameninţare semnificativă adusă siguranţei cetăţenilor, în special în ceea ce priveşte libertatea acestora şi, în plus, dreptul de bază privind libertatea de mişcare va fi încălcat.
Însă ceea ce mă îngrijorează şi mai mult este faptul că în ţara mea ar fi a doua oară în ultimii zece ani când se introduc noi documente de identitate. În ceea ce mă priveşte pe mine personal, ar fi a treia oară în ultimii zece ani când mi s-ar emite documente de identitate. Poate vi se pare o situaţie amuzantă, însă în Bulgaria venitul cetăţenilor este atât de mic, încât povara financiară suplimentară pe care ar trebui să o suporte cineva pentru a-şi plăti documentele de identitate este un aspect pur şi simplu lipsit de etică şi imoral. Când vorbim despre pensionari care primesc 100 leva, adică echivalentul unei pensii de 50 de euro, nu este corect să fie obligaţi să plătească 20 de euro pentru a li se emite documente de identitate noi. Prin urmare, am votat împotriva raportului Coelho, pentru că sunt de părere că este total nepotrivit pentru situaţia ţării pe care o reprezint.
Domnule preşedinte, vreau doar să se noteze faptul că în cele din urmă am votat împotriva raportului Cappato pentru că sunt de părere că Parlamentului i-a fost înaintat un raport mai bun în privinţa problemelor pe care le abordează acesta.
De asemenea, doresc să precizez faptul că este nevoie ca Parlamentul să ia măsuri în legătură cu documentele noastre, ţinând cont de faptul că există deputaţi în Parlamentul European care sunt aici de mai bine de patru ani şi jumătate, care au primit un salariu pentru timpul petrecut aici şi care au luat cuvântul mai puţin decât domnul Burke, un parlamentar care se află aici de şase luni. Cred că este un moment potrivit să atragem atenţia asupra acestei situaţii.
Există persoane care nu participă activ la şedinţele Parlamentului, la întrunirile comisiilor sau la sesiunile plenare. Unele dintre aceste persoane sunt membri ai unor grupuri mici. Vin aici şi iau repede cuvântul, după care se grăbesc la aeroport şi, în loc să rămână aici, îşi petrec timpul în statele membre, povestindu-le oamenilor de acolo cât de rea este democraţia în Uniunea Europeană. Ei bine, democraţia este rea în Uniunea Europeană dacă membri ai acestui Parlament care nu participă la şedinţe pot primi un salariu pentru a continua acest abuz flagrant făcut în ceea ce priveşte democraţia. Aş dori ca acest lucru să fie înregistrat, domnule Preşedinte.
Consider că atunci când facem reformă, când punem la dispoziţie anumite documente, când asigurăm o mai bună transparenţă, ar trebui să luăm măsuri prin care să arătăm care dintre parlamentari participă la munca Parlamentului şi care nu fac acest lucru.
(Cehia) Piaţa europeană a armelor funcţionează ineficient pentru că este o piaţă fragmentată. Astăzi am creat loc pentru achiziţiile publice în acest sector, respectând în acelaşi timp scutirile din motive strategice, în temeiul prevederilor articolului 273 al Tratatului de instituire. În cadrul Comisiei, am luptat pentru a pune capăt irosirii fondurilor publice, irosire generată de contractele militare netransparente. În trecut, clauza privind interesul naţional era de asemenea încălcată în cazul contractelor publice de achiziţie pentru armată, care cu siguranţă nu aveau nimic de-a face cu aspecte legate de calitatea securităţii oferite. Aş putea numi în acest context contracte de muncă, pentru servicii de catering şi pentru servicii de transport. Această propunere va economisi sume de bani care vor putea fi ulterior investite în cercetare şi tehnologie, pentru a ne proteja mai eficient împotriva ameninţărilor prezente şi viitoare.
Domnule preşedinte, mă opun acestui raport din cauza ameninţării pe care eu consider că documentul o reprezintă pentru guvernele şi companiile care au investit enorm în cercetare şi dezvoltare în domeniul apărării şi care acum se văd în situaţia de a fi practic deposedate de profitul generat de faza de dezvoltare şi producţie.
Prin această directivă propusă, se cere ca acum contractele de achiziţii să fie deschise în cadrul unei competiţii europene, lăsând o companie din domeniul apărării - şi chiar o ţară - fără nici o modalitate de a-şi proteja drepturile internaţionale de proprietate şi fără locuri de muncă. Ţinând cont de faptul că mai multe companii militare din domeniul apărării din Marea Britanie beneficiază de servicii de cercetare şi dezvoltare majore, ameninţarea pe care o reprezintă acest raport este una îngrijorătoare.
Neîncrederea mea este sporită şi de faptul că îmi dau seama că una dintre motivaţiile acestui raport este aceea de a promova integrarea UE şi de a susţine politica europeană privind securitatea şi apărarea, şi nu stabilirea priorităţilor beneficiilor economice tangibile.
(Italia) Domnule preşedinte, doamnelor şi domnilor, voi încerca să fiu mai scurt ca de obicei; am votat în favoarea raportului Lambsdorff, care face un pas înainte în domeniul securităţii comune şi al apărării. Totuşi, mă întreb şi vă întreb: când vom avea un sistem european de apărare adevărat, o adevărată armată europeană, o oportunitate reală de a economisi bani şi de a ne apăra ca o Europă unită? Sper că aceste lucruri se vor întâmpla cât mai curând, domnule preşedinte!
În acest caz, nu pot să dau un răspuns imediat, acest lucru ar fi complicat. Vă invit să continuăm cu explicarea votului, de data aceasta referindu-ne la raportul Schlyter.
(Cehia) Am susţinut raportul privind substanţele şi preparatele periculoase, mai precis diclormetanul, oferind posibilitatea de a restricţiona utilizarea acestei substanţe carcinogenice în diluant, chiar dacă au existat anumite prevederi privind excepţii în anumite condiţii stricte. Sunt mulţumită că excepţiile nu vor fi folosite în practică, întrucât există alternative sigure pe care nu doar consumatorii, ci şi utilizatorii profesionişti, vor prefera să le aleagă pe viitor.
Domnule preşedinte, anumite substanţe sunt atât de periculoase încât trebuie interzise complet sau trebuie utilizate doar în câteva situaţii restrânse, în cele mai stricte condiţii de precauţie legate de sănătate şi siguranţă. Diclormetanul este una dintre aceste substanţe şi utilizarea sa trebuie interzisă.
(Cehia) Aplaud acordul internaţional care va stabili noi condiţii de angajare pentru muncitorii din domeniul pescuitului. Pescarii se confruntă cu cea mai mare incidenţă de accidente grave profesionale şi decese provocate de activitatea efectuată. Aş dori să fac apel la Consiliu şi la Comisie pentru ca aceştia să facă tot posibilul pentru a ratifica această Convenţie mult mai devreme de anul 2012. Vă rog să se consemneze în procesul verbal că dispozitivul meu de votare nu a funcţionat şi că, bineînţeles, eu am votat în favoarea acestui raport.
(Slovacia) Raportul din proprie iniţiativă elaborat de domnul Catania a generat un schimb semnificativ de opinii între grupurile politice şi deputaţii din Parlamentul.
Uniunea Europeană se confruntă în prezent cu probleme foarte serioase, ca de exemplu criza financiară şi criza energetică provocată de conflictul ucraineano-rus. Este o perioadă în care ar trebui să acţionăm împreună şi să evităm orice mişcare ce ne-ar putea submina unitatea. Fără îndoială, consecinţele crizei vor afecta fiecare cetăţean al Uniunii Europene, fie el slovac, polonez, maghiar sau german. Consider că încercările de a provoca certuri între statele membre, încercări ce apar în mod periodic în timpul şedinţelor noastre, reprezintă un semn de ignoranţă faţă de grava situaţie actuală, în care unitate UE este ameninţată. Ar trebui să ne concentrăm mai mult pe găsirea de soluţii şi pe ratificarea Tratatului de la Lisabona pentru a putea spori competitivitatea în cadrul Uniunii Europene.
Aici, în Parlamentul European, eu mi-am exprimat în mod repetat părerea că autonomia nu are loc în spaţiul nostru comun. Nu trebuie să uităm ideea-cheie a integrării ţărilor UE, ca să nu mai vorbim că această idee nu trebuie ignorată sau respinsă. Trebuie să ţinem cont de declaraţia lui Schuman, aceea că o Europă inteligentă nu se poate bucura de răul vecinilor săi, întrucât avem cu toţii o soartă comună, atât în vremuri bune, cât şi în vremuri rele.
(Germania) Domnule preşedinte, raportul Catania este o adevărată păcăleală. Nu conţine nici un raport privind măsura în care drepturile fundamentale au fost respectate în Uniunea Europeană în perioada 2004-2008; este o simplă listă de solicitări făcute de reprezentanţii stângii.
Solicitările includ recunoaşterea căsătoriei între persoane de acelaşi sex în statele membre şi legalizarea drogurilor, a eutanasiei şi a imigranţilor ilegali. Eu şi delegaţia Partidului Popular Austriac (ÖVP) respingem de la bun început solicitările menţionate mai sus, care au fost adoptate cu majoritate, şi prin urmare noi, deci şi eu, am votat împotriva acestui raport.
(Slovacia) Am votat în favoarea raportului privind situaţia drepturilor fundamentale în Uniunea Europeană în perioada 2004-2008.
Susţinerea mea a fost condiţionată de respingerea textului proiectului original al paragrafului 49 privind susţinerea autonomiei teritoriale şi regionale. Consider că aceasta este o respingere a încercărilor instigatorilor şi conspiratorilor de a specula în legătură cu starea de fapt. Cu alte cuvinte, Parlamentul European nu acceptă să se facă jocuri cu autonomia teritorială şi regională. Aceasta este o concluzie foarte importantă ce trebuie trasă din şedinţa plenară de astăzi a Parlamentului European şi consider că ar trebui să fim cu toţii felicitaţi pentru aceasta.
(Cehia) Domnule preşedinte, şi eu am votat împotriva adoptării acestui report elaborat de un deputat comunist în Parlamentul European privind situaţia drepturilor fundamentale în Uniunea Europeană. Totuşi, apreciez faptul că raportorii aparţinând altor facţiuni au reuşit să editeze puţin textul şi că acesta conţine câteva paragrafe bune privind situaţia minorităţilor. Dar există anumite fragmente care nu sunt deloc obiective. În plus, măsura în care raportul încalcă limitele referitoare la redactarea documentelor pentru o perioadă trecută este una fără precedent. Raportul presupune o viziune politică unilaterală asupra drepturilor omului în Uniune. Raportul calcă în picioare principiul subsidiarităţii dictând regulile privind politicile familiale şi alte chestiuni etice, fapt ce contravine prevederilor tratatelor fundamentale.
(Malta) Şi eu am votat împotriva raportului Catania, pentru că documentul conţine cel puţin trei referiri prin care avortul este considerat un drept al omului. Acesta este un aspect cu care eu nu sunt de acord şi pe care îl consider inacceptabil. Este păcat că un raport atât de important ca acesta, care acoperă o gamă atât de variată de subiecte cuprinde elemente care, fără nici o îndoială, sunt în afara competenţei Uniunii Europene, şi în care Uniunea Europeană nu poate şi nu ar trebui să se implice; în principal datorită principiului de subsidiaritate. Iată de ce am votat împotriva raportului Catania.
(Ungaria) Domnule preşedinte, în ceea ce priveşte raportul Catania, am votat pozitiv, pentru că documentul elimină anumite erori ce existau înainte în privinţa drepturilor minorităţilor. Acest aspect este deosebit de important pentru Ungaria şi pentru minorităţile ce trăiesc înăuntrul şi în afara graniţelor acestei ţări. Raportul subliniază protecţia limbilor minorităţilor şi declară că utilizarea limbii materne este unul dintre cele mai importante drepturi fundamentale. Din păcate, în ultimul timp acest lucru nu a fost aplicat în câteva dintre noile state membre ale UE.
Mai mult, raportul subliniază necesitatea de a defini şi de a determina statutul minorităţilor naţionale. Consider că acest aspect este unul de importanţă vitală pentru cele 150 de minorităţi din Europa.
În final, consider că paragraful 49 are o importanţă deosebită, întrucât afirmă că auto-guvernarea este cea mai eficientă modalitate de a aborda problemele comunităţilor minorităţilor naţionale. Cea mai bună metodă de a realiza acest lucru este aceea de a urma cele mai bune exemple existente în Uniunea Europeană în ceea ce priveşte autonomia personală, culturală, teritorială şi regională.
Domnule preşedinte, o societate consumată de drepturi este o societate de consum care şi-a pierdut echilibrul. Din acest motiv, raportul cere egalitate între cuplurile căsătorite în mod legal şi relaţiile homosexuale. Combinaţia naturală este cea între un bărbat şi o femeie. Pervertim această combinaţie naturală atunci când cerem egalitate cu situaţia de antiteză.
Deşi nu este la modă, declar fără ruşine că relaţia anormală în cuplurile cu parteneri de acelaşi sex nu este un lucru la care eu, ca legislator, vreau să consimt. Dreptul meu de a nu fi de acord cu această problemă este oare mai mic decât dreptul celor care solicită contrariul? În contextul climatului de intoleranţă în care a fost organizată această dezbatere, aşa s-ar părea.
Nu sunt de acord cu acest aspect al raportului. Dacă din această cauză voi fi considerat ridicol, atunci aşa să fie. Prefer să apăr ceea ce eu cred că este corect decât să fiu de acord cu ceea ce este greşit.
(Olanda) Domnule preşedinte, în carierea mea din acest Parlament, rareori am văzut o asemenea listă de prostii spuse corect din punct de vedere politic şi aşa-numite platitudini politice ca în raportul Catania. Totuşi, cireaşa de pe tort este faptul că un raport privind aşa-numitele drepturi fundamentale se bazează de facto pe prevederile Tratatului de la Lisabona, un tratat ce a fost respins prin referendum şi care în prezent nu are absolut nici un fundament legal. Ce aroganţă! Mă întreb dacă nu cumva drepturile fundamentale nu se aplică cetăţenilor Europei, ci se aplică doar eurocraţiei.
Mai mult decât atât, un drept fundamental lipseşte din raport: este vorba de dreptul popoarelor, de exemplu dreptul poporului aparţinând unei naţiuni de a se simţi acasă şi în siguranţă în propria sa ţară, dreptul de a-şi apăra prosperitatea câştigată cu greu, de a-şi menţine propria limbă, cultura, tradiţiile şi legile. Acest lucru chiar ar fi o noutate în acest templu al lucrurilor corecte din punct de vedere politic. Parlamentul s-a făcut din nou de râs aprobând raportul Catania cu o majoritate covârşitoare.
(Olanda) Domnule preşedinte, dreptul la libera exprimare a părerilor şi felul în care acest drept poate fi exercitat este fără nici o îndoială un indicator-cheie pentru evaluarea situaţiei drepturilor noastre fundamentale. Raportul nu greşeşte avertizând în privinţa cenzurii neoficiale şi a auto-cenzurii ce apar atunci când anumite subiecte sunt excluse din programul de dezbateri publice. Le fel de justă este şi secţiunea din raport ce avertizează în privinţa persoanelor şi grupurilor care doresc să-i reducă pe ceilalţi la tăcere susţinând că sunt în permanenţă supuşi unor atacuri pentru care nu se fac vinovaţi.
Totuşi, ceea ce pentru mine este o adevărată enigmă este invitaţia de a ,,condamna în mod hotărât orice discurs ce instigă ură în programe media rasiste şi în articolele ce diseminează puncte de vedere intolerante”. Este exact genul de lucru sau acţiune care duce la cenzura şi auto-cenzura despre care se vorbeşte peste tot în raport. Este tipul de legislaţie din cauza căruia cel mai mare partid flamand din Belgia a fost condamnat, pentru că a criticat nou-adoptata politică privind imigrarea. Prin urmare, oamenii ar trebui să ştie ce vor. Este imposibil să fii doar puţin în favoarea liberei exprimări a opiniei. Fie eşti pentru libera exprimare a opiniei şi accepţi toate consecinţele pe care acest lucru le presupune, fie eşti împotrivă.
(Italia) Domnule preşedinte, doamnelor şi domnilor, în ceea ce priveşte raportul referitor la drepturile fundamentale, deşi în votul final am votat împotriva raportului, am votat pentru paragraful 81, cu prevederile căruia sunt de acord. În acest paragraf, prietenul meu, domnul Catania, care în acest moment mă priveşte de la locul domniei sale, spune că invită statele membre să facă tot ceea ce pot pentru a facilita şi a îmbunătăţi accesul tinerilor, vârstnicilor şi al persoanelor cu dizabilităţi la piaţa muncii.
Cu siguranţă, Giusto Catania - care este şi de data aceasta 100% corect, ca de obicei - s-a gândit, chiar dacă nu a exprimat acest lucru în scris, că ar trebui îmbunătăţit nu doar accesul la muncă, ci şi la beneficiile legate de aceasta, ţinând cont de faptul că este menţionată şi categoria vârstnicilor. Prin urmare, beneficiile pentru tineri, persoanele cu dizabilităţi şi vârstnici sunt relevante. Sunt sigur - şi văd că şi el este de acord - că şi tinerii primesc beneficii când sunt tineri şi apoi lucrează când înaintează în vârstă. Văd că domnul Catania aplaudă. Cred că şi dumneavoastră sunteţi de acord cu ceea ce spun, dar întrucât observaţiile mele vor fi publicate pe internet, aş dori să subliniez faptul că am spus toate acestea pentru a arăta în mod subtil că şi vârstnicii au dreptul de a obţine beneficii.
Domnule preşedinte, în raportul Catania mulţi dintre cei din plen au încercat din nou să folosească drepturile omului ca o scuză pentru a promova avortul, în ciuda faptului că în fiecare an avortul neagă unor milioane de bebeluşi cel mai important drept - dreptul la viaţă, dreptul de care depind toate celelalte drepturi.
În plus, în calitate de deputat irlandez în Parlament şi în calitate de votant, este interesant să notez faptul că acest raport şi amendamentele sale leagă Tratatul de la Lisabona şi Carta Drepturilor Fundamentale de legalizarea avortului în UE.
Domnule preşedinte, pentru început aş dori să solicit să se noteze că prima parte a votului meu privind paragraful 31 ar fi trebuit să fie în favoarea raportului.
Aş dori să sugerez că acest raport ar fi putut face mai multe pentru aspectele legate de dizabilităţi în privinţa cărora ar trebui să se mai lucreze. Totuşi, în acest context, mă bucur că Parlamentul a ales să susţină amendamentul 42 propus de mine, care îndeamnă Comisia să se asigure că banii ajung doar în statele membre care îndeplinesc criteriile impuse de Convenţia ONU în privinţa dezinstituţionalizării. Acesta este un aspect-cheie pentru mine şi pentru multe alte persoane din plen. Există mai multe elemente în acest raport - aşa cum au spus şi ceilalţi - care sunt pentru subsidiaritate, şi nu pentru Uniunea Europeană, care nu emite legi privind avortul şi care nici nu ar trebui să emită legi privind acest subiect. Prin urmare, nu am putut susţine întregul raport. În schimb, m-am abţinut pentru că sunt de părere că amendamentul privind dizabilităţile este foarte important pentru aceia dintre noi cărora le pasă de cei care nu vorbesc, de cei care nu au voce şi de cei care nu sunt ascultaţi de nimeni.
(Slovacia) Raportul Catania abordează multe probleme legate de drepturile omului. Sunt de acord cu unii dintre antevorbitorii mei şi, asemenea lor, doresc să-mi exprim dezaprobarea profundă faţă de acest raport, din cauza unei probleme-cheie: imposibilitatea de a aproba anumite amendamente-cheie care ar fi corectat ceea ce iniţial era un raport prost.
Raportul conţine referinţe la aşa-numitele drepturi sexuale şi drepturi legate de sănătatea sexuală care, potrivit, de exemplu, definiţiei date de Organizaţia Mondială a Sănătăţii, include dreptul de a face avort, iar acest lucru este o chestiune ce nu poate fi reglementată de legislaţia comunitară a UE şi nici nu poate fi impusă statelor membre.
În calitate de medic, apăr viaţa umană şi demnitatea umană începând din momentul concepţiei, şi prin urmare nu am votat în favoarea acestui text controversat care, în plus, nici nu respectă principiul subsidiarităţii.
(Italia) Domnule preşedinte, doamnelor şi domnilor, sunt de acord cu cele spuse de domnul Pirker şi prin urmare nu mai este nevoie să insist asupra acestui subiect. Sunt de părere că domnul Catania a abordat un subiect greşit; raportul nu ar fi trebuit să ajungă la Cameră, deoarece serviciile oficiale ar trebui să verifice dacă un raport abordează corect subiectul prezentat în titlu sau dacă este vorba de cu totul şi cu totul altceva. Acest raport prezintă cu totul şi cu totul altceva şi de fapt, nici măcar nu face referire la titlul şi subiectul ce i-au fost atribuite.
În ceea ce priveşte problema specifică, referitoare la paragraful 49, aş fi preferat ca membrii Camerei să fi adoptat textul original, fără niciun amendament. Am votat împotriva raportului în totalitate, pentru motivele pe care le-am expus.
(Olanda) Domnule preşedinte, de foarte puţine ori mi s-a întâmplat să votez împotriva unui raport cu atâta convingere ca azi. Dacă ar fi să urmăm recomandările stabilite în acest raport, am instaura dictatura corectitudinii politice în Uniunea Europeană de mâine, unde, sub masca unui aşa-numite atitudini anti-rasiste prezentate sub forma unor declaraţii pompoase de principiu, libertatea expresiei abordând subiecte precum azilul şi imigrarea ar fi şi mai mult limitată. Acest raport îşi propune să deschidă şi mai mult porţile pentru imigrarea legală şi ilegală în Uniunea Europeană şi nu reuşeşte să pună dreptul cetăţenilor la securitate în centrul politicii sale, în schimb consideră că drepturile criminalilor ar trebui recunoscute drept nişte aşa-numite drepturi fundamentale.
Este un teritoriu al lucrurilor făcute pe dos. Într-o societate normală, drepturile şi obligaţiile merg mână în mână. Totuşi, în acest raport voluminos, nu găsesc nici o urmă de obligaţii pe care străinii ar trebui să le respecte pentru a se putea integra în societatea europeană. Dimpotrivă: numai noi, cetăţenii europeni, suntem vizaţi ad nauseam. Ei bine, cetăţenii noştri s-au săturat până peste cap să fie arătaţi cu degetul de funcţionarii europeni care sunt ,,asmuţiţi” pe ei.
Domnule preşedinte, sunt foarte multe aspecte ale raportului Catania cu care nu sunt de acord.
În primul rând, nu accept faptul că misiunea Uniunii Europene este să ne acorde vreun drept - de fapt, istoria ne învaţă că Uniunea Europeană a făcut exact contrariul.
De asemenea, nu accept faptul că textul Cartei Drepturilor Fundamentale - care reprezintă un document politic de bază, elaborat ca parte a Constituţiei europene nereuşite - ar trebui încorporat în legislaţia europeană, şi, în mod special, nu ar trebui integrat în legislaţia britanică.
Mă opun prevederilor Cartei Drepturilor Fundamentale. Resping abordarea absolutistă asupra drepturilor omului. Aş spune că nu mă opun principiului privind recunoaşterea relaţiilor dintre persoanele de acelaşi sex însă, din nou spun, aceasta nu este o chestiune care să ţină de competenţa Uniunii Europene: este o chestiune pe care parlamentele statelor membre trebuie să o determine în propriile lor teritorii.
Domnule preşedinte, experienţa pe care am dobândit-o de-a lungul multor ani ne învaţă că doar drepturile puse pe hârtie nu reprezintă o garantare a libertăţilor civice. Drepturile menţionate în Carta Drepturilor şi Libertăţilor Fundamentale a Uniunii Europene nu sunt foarte diferite de cele schiţate, să zicem, în constituţia Germaniei de Est sau în cea a URSS, însă aşa cum au descoperit cetăţenii care au trăit sub aceste regimuri, doar drepturile pe hârtie nu au nici o valoare în absenţa unor mecanisme adecvate ale guvernului parlamentar.
Nu există o criză a drepturilor omului în Uniunea Europeană, însă există într-adevăr o criză a legitimităţii democratice. Permiteţi-mi să sugerez că o modalitate de a ameliora această criză ar fi să avem încredere în cei care ne votează şi să supunem Tratatul de la Lisabona unei serii de referendumuri, aşa cum am promis. Pactio Olisipiensis censenda est!
(Polonia) Domnule preşedinte, toţi copiii au dreptul de a fi iubiţi de ambii părinţi. Chiar dacă mariajul părinţilor se destramă, bunăstarea copilului, şi nu ,,discreţia" funcţionarilor civili ar trebui să decidă în ceea ce priveşte contactul copiilor cu părinţii săi.
Copiii au dreptul de a vorbi cu părinţii lor folosind limba maternă. Dacă părinţii sunt de naţionalităţi diferite, atunci copiii ar trebui să aibă dreptul de a vorbi în ambele limbi. Totuşi, Serviciile pentru protecţia copiilor din Germania acţionează împotriva intereselor copiilor ce provin din căsătorii mixte, limitând accesul la afecţiunea părintelui care nu este de naţionalitate germană. Comisia pentru petiţii a înregistrat peste 200 de plângeri în această privinţă. Iată de ce am susţinut amendamentul 24. Respingerea acestui amendament a dus la votul meu final împotriva unui raport care neagă dreptul la viaţă prin propunerea unei legislaţii pro-avort şi care încalcă principiul subsidiarităţii.
Domnule preşedinte, Partidul pentru Independenţa Marii Britanii se opune rasismului, mutilării genitale feminine, criminalizării homosexualităţii şi prejudecăţilor emise împotriva străinilor, în orice parte din lume s-ar întâmpla aşa ceva. Totuşi, britanicii se bucură de drepturi ale omului foarte bune în conformitate cu prevederile propriilor noastre legi şi nu avem nevoie de protecţia Uniunii Europene. UE este nedemocratică şi anti-democratică şi prin urmare nu este un apărător potrivit pentru drepturile nici unei persoane.
De asemenea, am dori să reamintim Parlamentului că dreptul familial este de competenţa fiecărui stat membru şi nu reprezintă un domeniu al jurisdicţiei UE. Problema privind acuzarea consumatorilor de droguri este o chestiune ce ţine de legislaţia statelor membre, iar UE nu ar trebui să încerce să submineze şi să înlocuiască sistemele juridice din statelor membre. Prin urmare, deputaţii în Parlamentul European ce reprezintă Partidul pentru Independenţa Marii Britanii au votat împotriva acestui raport.
Domnule preşedinte, atunci când vine vorba de rapoarte precum acesta, deseori vorbesc cu diverse grupuri voluntare şi comunitare ce funcţionează în circumscripţia mea electorală, unde pot acumula foarte multe cunoştinţe din experienţele şi contactele oamenilor.
De asemenea, încerc în mod regulat să analizez părerea altor deputaţi în Parlament din mediul politic şi din diverse ţări, pentru a încerca să înţeleg punctele de vedere şi problemele cu care se confruntă alţii. Sunt total de acord cu sentimentele exprimate de colegii mei, domnul Hannan şi domnul Callanan.
Totuşi, în privinţa unor chestiuni ca cele pe care le conţine acest raport, aş dori să mă adresez unor deputaţi precum domnul Allister care, deşi nu este membru al partidului meu, este un deputat în Parlamentul European muncitor şi pragmatic; sfaturile sale sunt de cele mai multe ori înţelepte, iar el este o persoană cu care ştiu că pot cădea de acord şi cu care mă pot contrazice în mod civilizat - aşa cum s-a întâmplat în privinţa celor spuse de domnia sa.
În cazul unor rapoarte ca acesta - în care poţi alege diverse aspecte pentru a hotărî cum votezi pentru ele - este imposibil să găseşti o linie de separaţie între ce ar trebui să votezi şi ce ar trebui să respingi, aşa că am renunţat - adică m-am abţinut. Îmi cer scuze.
(Ungaria) Domnule preşedinte, raportul pe care tocmai l-am adoptat, intitulat ,,Situaţia drepturilor fundamentale în Uniunea Europeană" este unul cuprinzător şi care reprezintă un progres în ceea ce priveşte mai multe aspecte. Raportul este o prezentare a drepturilor copiilor, iar drepturile sociale de bază merită o atenţie specială. Consider că raportul este unul excepţional, atât timp cât abordează în mod corect problemele şi drepturile minorităţilor naţionale tradiţionale, stabilind principiile de auto-guvernare şi de utilizare a limbii, domenii în care Uniunea a întârziat cu elaborarea de norme.
Iată de ce am susţinut raportul şi am luptat pentru adoptarea documentului, şi din acest motiv delegaţia ungară a Grupului Partidului Popular European (Creştin-Democrat) şi al Democraţilor Europeni a votat pentru acest raport, în ciuda celor câteva paragrafe controversate adoptate, cu care nu putem fi de acord, întrucât este inacceptabil ca anumite probleme să fie reglementate la nivelul UE.
(Ungaria) Domnule preşedinte, îmi cer scuze că nu m-am înscris, nu am fost informat în această privinţă. În calitate de preot şi membru al unei minorităţi maghiare supusă discriminării, dispusă să facă diverse compromisuri dacă este nevoie, am votat în cunoştinţă de cauză în favoarea raportului Catania privind drepturile fundamentale, întrucât consider că acesta reprezintă un pas înainte în multe aspecte, ca de exemplu în ceea ce priveşte drepturile sociale.
Doresc să-mi exprim aprecierea specială faţă de articolul privind drepturile minorităţilor, care ar putea forma baza şi punctul de plecare pentru un cadrul legal al UE privind protecţia minorităţilor. Sunt de acord cu cele spuse de doamna Kinga Gál.
A fost nevoie să fac un compromis pentru că trebuie să dezaprob anumite puncte ale textului, ca de exemplu paragraful referitor la eutanasie sau chestiunile privind homosexualitatea. Resping ideea că libertatea de conştiinţă şi religie a liderilor religioşi ar trebui limitată atunci când vine vorba de problema homosexualităţii.
Regret că paragraful 49 nu a inclus şi prevederi referitoare la minorităţile tradiţionale şi la drepturile comunitare sau referitoare la autonomia teritorială şi regională.
(Letonia) Vă mulţumesc, domnule preşedinte. În votul final, am votat împotriva raportului, care totuşi era demn de a fi susţinut în mai multe modalităţi. Am votat împotrivă pentru că raportul confundă minorităţile tradiţionale şi drepturile acestora cu migranţii economici şi migranţii relocaţi care au invadat ţara mea ca urmare a ocupării Letoniei după cel de-al doilea Război Mondial. De-a lungul a 50 de ani de ocupaţie, naţiunea indigenă a fost redusă la 50%, ajungând chiar la statutul de minoritate în 13 dintre cele mai mare oraşe şi localităţi din Letonia, inclusiv în capitală, Riga. Vă mulţumesc.
Domnule preşedinte, azi tocmai am terminat votul privind situaţia drepturilor fundamentale din Uniunea Europeană. Împreună cu doi dintre colegii mei maltezi din grupul PSE, cu regret ne-am văzut obligaţi să ne abţinem de la a vota în privinţa raportului.
Deşi raportul se referă la numeroase aspecte lăudabile legate de drepturile omului, documentul include altele, ca de exemplu avortul, care nici măcar nu ar fi trebuit să fie incluse în acest raport. Întrucât reprezentanţii maltezi ai socialilor în Parlamentul European sunt împotriva avortului, a trebuit să votăm împotriva acestor părţi din raport.
Între-adevăr, acest raport conţine alte chestiuni, ca de exemplu testamentele biologice şi dreptul la demnitate la sfârşitul vieţii, care reprezintă probleme sensibile, în privinţa cărora a trebui să ne abţinem. Iată de ce ne-am abţinut la sfârşitul acestui proces de votare. Aş dori să vă mulţumesc pentru această ocazie.
Acum vom merge mai departe cu explicarea votului privind raportul Cappato, după ce l-am ascultat deja pe domnul Mitchell.
(Cehia) Domnule preşedinte, nu susţin acest text populist care, în versiunea sa originală, conţinea mai multe prevederi utile privind o mai bună transparenţă în ceea ce priveşte activităţile politice din cadrul Uniunii Europene. Din păcate, textul a fost modificat. Nu am nici o intenţie de a promova o prostie cum este ideea de a face publice documentele profesionale şi personale pe care colegii mei deputaţi şi le transmit între ei sau pe care le primesc de la organizaţii non-guvernamentale sau de la organizaţii de lobby. Deşi nu consider că astfel de documente sunt confidenţiale, nici un parlament naţional dintr-o democraţie civilizată nu impune obligativitatea de a face publică sau de a dezvălui corespondenţa profesională, ca să nu mai vorbim de celelalte tipuri de corespondenţă.
Domnule preşedinte, vă mulţumesc pentru cuvintele frumoase. Sper că îmi voi aminti mereu de ele.
Atunci când vorbim despre transparenţă şi acces la documentele UE, aceasta este o chestiune asupra căreia cu toţii putem cădea de acord. În definitiv, ne aflăm aici datorită contribuabililor care ne-au votat şi datorită contribuabililor care finanţează aceste instituţii şi care ne finanţează munca. Dar haideţi să vorbim foarte clar în ceea ce priveşte acest aspect. Atunci când vorbim despre transparenţa documentelor şi despre accesul la documente, haideţi să ne asigurăm că fiecare dintre contribuabili are acces la documentele la care vor într-adevăr să aibă acces.
De curând, liderii grupurilor parlamentare au mers în vizită la şeful statului unei ţări democratice, Republica Cehă. Din câte am înţeles, liderii grupului, adică reprezentanţii Parlamentul, l-au insultat pe Preşedintele acestei ţări. Tot ceea ce solicită câţiva cetăţeni ai ţării este ca procesele verbale de la această întrunire să fie făcute publice. Aşa că haideţi să fim transparenţi, să prezentăm lucrurile clare şi să dovedim respect faţă de cei care au alte puncte de vedere faţă de cei care se află acum în Parlament.
în scris. -Una dintre cele mai importante măsuri de securitate care au fost aprobate o reprezintă problema integrării de elemente biometrice în paşapoarte şi în documente de călătorie. Bineînţeles, acest lucru presupune cheltuieli substanţiale care pot ajunge la sume de milioane de euro, însă nu putem compromite măsurile de securitate.
Pe de altă parte, trebuie să luăm în considerare venitul cetăţenilor, care variază de la ţară la ţară. În Malta, emiterea unui paşaport obişnuit presupune cheltuieli mari. Cine va suporta cheltuielile pentru a efectua trecerea la paşapoarte biometrice: statul, persoana în cauză, sau va fi vorba de o acţiune comună?
În Parlamentul European am convenit astăzi ca acele state membre în care s-a permis includerea copiilor pe documentele părinţilor să fie obligate să emită documente individuale pentru copii fără alte costuri suplimentare, în afară de cheltuielile materiale. Ar fi o acţiune pertinentă ca guvernul să ţină seama de acest aspect, întrucât a devenit o regulă să nu se facă nici o referinţă atunci când guvernul impune taxe şi impozite ilegale, aşa cum au fost cazurile legate de impunerea TVA pe înregistrarea şi plăţile trecute făcute pentru antenele de satelit.
în scris. -(Olanda) Bunul simţ a ieşit în evidenţă în raportul Coelho, motiv pentru care am şi votat cu convingere în favoarea acestui document. Este binevenită ideea că utilizarea elementelor biometrice în paşapoarte şi documente de călătorie va fi supusă unor reguli mai stricte şi unei armonizări mai riguroase, în special de la desfiinţarea frontierelor interne ale Europei, lucru ce a demonstrat nevoia efectuării unor controale de securitate mai bune la frontierele externe. Printre altele, un sistem uniform şi armonizat al datelor biometrice ne va permite să combatem mai eficient infracţiunile. Acest raport face un pas ezitant în această direcţie.
în scris. -(Portugalia) Acest regulament încearcă să modifice standardele privind elementele biometrice şi de securitate ale paşapoartelor şi documentelor de călătorie emise de statele membre. Este un regulament cu care nu am fost de acord încă de la elaborarea sa, în 2004, întrucât introduce armonizarea mecanismelor de securitate şi integrarea elementelor de identificare biometrice, în contextul politicilor de securitate promovate la nivelul Uniunii Europene.
Obiectivul esenţial al acestui amendament este introducerea scutirilor în acest sens pentru copiii cu vârste sub 12 ani, o derogare ce a fost planificată pentru patru ani, astfel încât ţările care au o legislaţie ce stabileşte o limită mai mică de vârstă să o poată menţine, cu condiţia să se păstreze o limită minimă de vârstă de şase ani (în cazul Portugaliei, Franţei şi Estoniei), în afară de alte aspecte referitoare la protecţia şi securitatea datelor biometrice.
Deşi propunerea stabileşte reguli privind scutirea în cazul copiilor sub 12 ani (o decizie bazată pe aspecte pur tehnice), considerăm că nu abordează problema fundamentală, şi anume utilizarea datelor biometrice, în special cele ale copiilor, şi armonizarea acestei utilizări la nivelul UE (în special ţinând cont de faptul că emiterea paşapoartelor este de competenţa fiecărui stat membru) în contextul politicii sale de securitate.
în scris. -(Germania) Am votat în favoarea raportului elaborat de domnul Coelho privind elementele de securitate şi elementele biometrice integrate în paşapoarte şi documente de călătorie.
Totuşi, nu are nici un sens să acceptăm un regulament imperfect fără să comentăm, dacă există modalităţi prin care acest regulament ar putea fi îmbunătăţit.
De exemplu, este inacceptabil ca diferite state membre să aplice reguli diferite în ceea ce priveşte vârsta la care un copil poate fi amprentat, prin urmare este important să se introducă anumite măsuri, în special în ceea ce priveşte traficul de copii, măsuri care să fie cel puţin mai cuprinzătoare, dacă nu pot fi aplicate în comun.
În final, pentru mine este important să subliniez faptul că datele biometrice nu trebuie în nici un caz folosite în scopuri necinstite. Prin urmare, o revizuire strictă, recurentă a datelor privind securitatea se dovedeşte a fi indispensabilă.
în scris. - (Polonia) Domnule preşedinte, votez în favoarea raportului privind Regulamentul Parlamentului European şi al Consiliului (CE) nr. 2252/2004 privind standardele pentru elementele de securitate şi elementele biometrice integrate în paşapoarte şi în documente de călătorie emise de statele membre.
Sunt de acord cu propunerea raportorului de a introduce principiul ,,o persoană - un paşaport”, astfel încât fiecare persoană să aibă un paşaport care să conţină datele sale biometrice.
Situaţia în care un singur paşaport poate fi emis unui titular şi copiilor acestuia, incluzând numele şi prenumele lor sau conţinând numai datele biometrice ale părintelui ce este titularul paşaportului poate favoriza traficul de copii.
De asemenea, susţin iniţiativa domnului Coelho de a permite două excepţii de la amprentarea obligatorie în cazul copiilor cu vârsta sub şase ani şi în cazul persoanelor care, din diverse motive, prezintă incapacitatea fizică de a se lăsa amprentate.
în scris. - Am votat pentru acest raport deoarece clarifică puncte importante referitoare la standardele necesare pentru emiterea paşapoartelor biometrice. De asemenea, sper ca introducerea paşapoartelor biometrice (în România de la 1 ianuarie 2009) să conducă la includerea României în Programul Visa Waiver al SUA şi să accelereze procesul de integrare în Spaţiul Schengen.
Trebuie însă să fim atenţi la fiabilitatea tehnicilor biometrice, deoarece acestea s-au dovedit ineficiente în cazul identificării copiilor sub 6 ani. Statele membre ar trebui să lanseze în curând un nou proiect pilot care să analizeze fiabilitatea acestui sistem de identificare şi care va contribui cu siguranţă la determinarea eventualelor erori înregistrate în statele membre.
în scris. - (Grecia) Chiar şi copiii trebuie înregistraţi în evidenţe, pentru că sunt consideraţi ca potenţiali indivizi periculoşi pentru UE. Aceasta este propunerea Comisiei Europene, a Consiliului UE şi a Parlamentului European. Singura diferenţă dintre propunerea făcută pentru directivă şi cea a Parlamentului European se referă la vârsta la care copilul este considerat ca fiind periculos. Comisia consideră că un copil devine periculos la vârsta de şase ani şi prin urmare trebuie amprentat, amprentele urmând să fie încorporate în paşapoartele personale începând cu această vârstă, în timp ce Parlamentul European, demonstrându-şi ,,sensibilitatea democratică”, consideră că un copil ar trebui înregistrat în evidenţe atunci când este puţin mai mare, şi anume la vârsta de 12 ani.
Această directivă inacceptabilă, care a fost aprobată de susţinătorii din Parlamentul European al căii unice în Europa, este rezultatul inevitabil al politicii frenetice ,,anti-terorism” a UE, o politică al cărui obiectiv este acela de a conserva în mod esenţial suveranitatea capitalului asupra muncii şi mişcarea de subsidiaritate şi care consideră chiar şi copiii drept elemente periculoase. S-ar părea că UE foloseşte în mod corespunzător experienţa armatei israeliene, care apără excesiv ,,securitatea” statului Israel de ,,teroriştii” palestinieni, măcelărind chiar în acest moment mii de copii în Fâşia Gaza. Ce vârstă au copiii palestinieni ucişi? Au şase sau 12 ani?
în scris. -(Germania) M-am abţinut de la a vota în privinţa ,,Raportului privind propunerea de regulament al Parlamentului European şi al Consiliului ce amendează Regulamentul Consiliului (CE) nr. 2252/2004 privind standardele pentru elementele de securitate şi elementele biometrice integrate în paşapoarte şi în documente de călătorie emise de statele membre”.
Raportul propune limitarea monitorizării biometrice a cetăţenilor din statele membre, cerând ca fiecare copil cu vârsta sub 12 ani să fie exceptat de la cerinţa de a furniza date biometrice. O astfel de excepţie nu poate decât să fie binevenită.
Cu toate acestea, eu nu sunt de acord cu sistemele biometrice de autentificare. Acestea duc la un nivel ridicat de monitorizare poliţienească a cetăţenilor. Nu aşa se poate îmbunătăţi securitatea. Întrucât raportul acceptă în linii mari această monitorizare, nu am putut vota în favoarea documentului; pe de altă parte, dacă aş fi votat împotrivă aş fi respins îmbunătăţirea de care am vorbit. Prin urmare, am preferat să mă abţin.
în scris. -(Italia) Domnule Preşedinte, doamnelor şi domnilor, am votat în favoarea raportului Coelho privind elementele de securitate şi elementele biometrice integrate în paşapoarte şi documente de călătorie.
Sunt de acord cu propunerea de a folosi paşapoarte şi pentru copii, pentru a putea combate fenomenul de răpire a copiilor şi traficul cu copii. Susţin limita minimă de vârstă de şase ani, însă consider că numele persoanei sau al persoanelor care au responsabilitate parentală faţă de copil ar trebui incluse în document, pentru motivele pe care le-am prezentat.
În fine, sunt de acord cu domnul Coelho în ceea ce priveşte propunerea sa de a introduce o clauză de revizuire la trei ani, în vederea aşteptării rezultatelor unui studiu amănunţit, la scară largă, care să examineze corectitudinea şi utilitatea metodei de amprentare a copiilor şi a persoanelor vârstnice: o problemă atât de delicată şi de semnificativă necesită monitorizare constantă, astfel încât să poată fi abordată corespunzător din punctul de vedere al dreptului comunitar.
în scris. -(Olanda) Această lege permite stocarea amprentelor în paşapoarte / documente de călătorie pentru a permite verificarea autenticităţii documentului şi verificarea identităţii titularului.
Am votat pentru modificările propuse de raportor. Un aspect pozitiv este faptul că amprentele copiilor cu vârste sub 12 ani pot fi luate numai dacă statele membre au emis deja legi în acest sens. În comparaţie cu opţiunea Comisiei şi Consiliului de a amprenta copiii de şase ani, acesta este un pas înainte.
Amprentarea are preţul ei. În curând, preţul unei vize va ajunge la 60 de euro. Amprentarea obligatorie va creşte în mod semnificativ acest preţ, aşa că dacă o familie compusă din patru persoane va dori să călătorească în străinătate, va trebui să cheltuiască destul de mulţi bani înainte de a pleca.
Oricum, eu personal văd o problemă în utilizarea excesivă a metodei de amprentare sau utilizarea datelor biometrice. Nu cumva este prea mare deranjul? Eficienţa sistemului nu a fost dovedită, utilizarea acestuia nu este proporţională cu obiectivul dorit şi în plus sistemul este şi foarte costisitor. Din aceste motive am aprobat amendamentele care au îmbunătăţit textul, însă în final mi-am exprimat dezacordul votând împotriva rezoluţiei legislative.
în scris. -(Suedia) Am votat în favoarea raportului elaborat de domnul Lambsdorff privind achiziţiile în domeniul apărării şi securităţii.
Din raport reiese clar că statele membre sunt singurele care au autoritate în domeniul apărării şi securităţii naţionale, un lucru pe care considerăm că trebuie să-l subliniem. Considerăm că echipamentele, lucrările civile şi serviciile ar trebui şi ele achiziţionate în acest domeniu. Totuşi, considerăm că este o consecinţă normală a naturii acestei pieţe faptul că achiziţiile nu pot fi efectuate în totalitate în conformitate cu prevederile directivei. Oricum, aceste excepţii ar trebui să se aplice numai atunci când pot fi justificate din punctul de vedere al importanţei lor pentru politica de securitate. Considerăm că astfel putem face faţă aplicării obişnuite a scutirilor din motive de protecţie, un lucru ce este în special dăunător industriei suedeze.
în scris - Alexander Graff Lambsdorff a prezentat o propunere privind ,,Pachetul de apărare" al Comisiei, care se referă la achiziţii în scopuri militare şi non-militare, precum şi la contractele publice încheiate între operatorii UE. Propunerea îmbunătăţeşte Directiva din 2004 (2004/18/CE) aflată în prezent în vigoare, prin sporirea flexibilităţii, transparenţei şi, în mod vital, a competiţiei. Piaţa achiziţiilor în domeniul apărării este una foarte specifică, iar domnul Lambsdorff a furnizat o metodă de a aborda natura complexă a acestui domeniu.
Există scutiri exprese pentru anumite obligaţii privind publicarea atunci când aceasta este contrară preocupărilor de securitate ale statelor membre.
Deşi achiziţia în domeniul apărării rămâne în mod esenţial de competenţă naţională, această propunere ajută la crearea unei pieţe europene unice pentru materiale de apărare şi securitate prin intermediul unui cadrul legal structurat. Vorbim de o piaţă ce valorează 90 de miliarde de euro anual. Domnul Lambsdorff a propus o poziţie comună pe care o susţin.
în scris. - (Franţa) Întărirea competitivităţii industriei europene a apărării, despre care se spune că este afectată de pieţele europene care sunt prea mici şi prea închise, a servit drept pretext pentru această directivă privind deschiderea competiţiei contractelor publice în acest sector.
Este adevărat, textul care ne-a fost prezentat astăzi ia în calcul mai multe probleme ridicate de textul iniţial al Comisiei, ca de exemplu domeniul de aplicare, neaplicarea acordului OMC privind contractele publice, pragurile financiare şi confidenţialitatea.
Totuşi, textul este în conformitate cu logica adoptată la Bruxelles, potrivit căreia nici un sector, nici măcar dintre cele strategice sau vitale, nu poate fi scutit de această supervizare, de liberalizare sau de privatizare. Nu garantează respectarea suveranităţii statelor membre, chiar dacă ele sunt singurele responsabile din punct de vedere legal pentru siguranţa lor naţională. Nu încurajează existenţa unor pieţe complexe în Europa, unde bugetele pentru apărare ale statelor sunt reduse în mod drastic. Nu introduce nici un sistem de preferinţă comunitară, care ar putea permite unei pieţe europene adevărate să apară în mod natural. Consolidează dicotomia civil-militar, care este atât de specifică Europei şi care deja ne-a costat atât de mult. Mai mult decât orice, textul pune consideraţiile privind economia şi piaţa mai presus decât orice alt aspect. Aceste imperfecţiuni grave privind anumite puncte-cheie reprezintă motivele opoziţiei noastre.
în scris - (Polonia) Piaţa europeană a achiziţiilor în domeniul apărării este una foarte fragmentată, fapt ce are un impact economic negativ. Principalul obiectiv al directivei adoptate este să rezolve această problemă a fragmentării şi să creeze o piaţă comună a apărării pe teritoriul Uniunii Europene, luând în considerare şi aspectele specifice ale pieţei apărării şi protejând interesele de securitate ale statelor membre.
Statele membre şi-au bazat deciziile pe premisa că actuala directivă publică privind achiziţiile nu ia în considerare în mod corespunzător aspectele specifice ale domeniului achiziţiilor publice în domeniul apărării. Acest fapt a generat adoptarea unor instrumente variate în directiva privind acordarea contractelor, selectarea ofertanţilor sau termenii contractuali impuşi de părţile contractante. Controalele prevăzute în directivă ar trebui să garanteze de asemenea protecţia legală adecvată a ofertanţilor, să promoveze transparenţa şi nediscriminarea în acordarea contractelor.
Sunt de părere că regulamentul adoptat va reprezenta o contribuţie importantă la deschiderea pieţei, luând în considerare în mod corespunzător problema securităţii naţionale. De asemenea, directiva ar trebui să ducă la optimizarea costurilor, atât în bugetele naţionale cât şi în industrie, şi să se asigure că forţele armate vor fi dotate cu cele mai bune echipamente disponibile pe piaţă.
în scris. -Delegaţia conservatoare a susţinut în mod constat eforturile de a deschide pieţele şi de a încuraja comerţul transfrontalier între statele membre ale UE. Salutăm oportunităţile acordate industriei britanice de a avea acces la pieţele echipamentelor de apărare care până acum ar fi putut fi închise pentru competiţia din exterior. Totuşi, regretăm că asemenea aspecte pozitive şi practice au o importanţă secundară faţă de motivul politic al UE de a crea o bază industrială de apărare europeană integrată şi de a întări politica europeană de securitate şi apărare, faţă de care opoziţia noastră a fost considerabilă.
Ne facem griji în special în ceea ce priveşte consecinţele negative ale faptului de a insista că, în ciuda investiţiilor făcute de guvernele naţionale şi de companiile din domeniul cercetării şi dezvoltării în apărare, ar trebui să existe o competiţie deschisă pentru contracte de producţie ulterioare. Acest lucru va elimina capacitatea de a recupera investiţiile făcute în cercetare şi dezvoltare şi nu oferă nici o modalitate de a proteja proprietatea intelectuală, locurile de muncă sau oportunităţile de export. De asemenea, suntem îngrijoraţi de faptul că o abordare concentrată pe interiorul Europei va fi dăunătoare pentru relaţia industrială necesară şi utilă din domeniul apărării pe care o avem cu alte ţări - în special cu Statele Unite, dar şi cu Japonia, Israel şi alte ţări.
în scris. -(Italia) Domnule preşedinte, doamnelor şi domnilor, am votat pentru raportul elaborat de domnul Lambsdorff privind contractele publice în domeniul apărării şi securităţii. Elaborarea unei politici europene în domeniul securităţii şi apărării generează necesitatea de a construi capacităţile necesare, scop pentru care este nevoie de existenţa unei industrii europene de înaltă performanţă. Crearea unei tehnologii europene a apărării şi o bază industrială de apărare, precum şi crearea unei pieţe europene pentru achiziţia materialelor de apărare vor contribui la aceasta.
Aceste două măsuri pot furniza capacităţile necesare pentru a îndeplini sarcinile globale privind apărarea şi pentru a face faţă noilor provocări din domeniul securităţii. Prin urmare, sunt de acord cu raportorul asupra faptului că propunerea de directivă ar trebui să-şi propună să stabilească un cadrul legal european uniform, care să permită statelor membre să aplice dreptul comunitar fără a pune în pericol interesele privind securitatea.
În final, sunt de acord cu introducerea în lege a unei proceduri de revizuire. Acest fapt îndeplineşte obiectivul de a permite ofertanţilor să beneficieze de protecţie legală eficientă, promovează transparenţa şi nediscriminarea în acordarea contractelor, contribuind astfel la deschiderea veritabilă a pieţei.
în scris. -(Portugalia) Am votat în favoarea raportului Schlyter privind restricţiile asupra comercializării şi utilizării anumitor substanţe şi preparate periculoase (diclormetan). Consider că această propunere de modificare a Directivei 76/769/CEE va contribui la o reducere eficientă a riscurilor expunerii mediului şi oamenilor la substanţe cu proprietăţi periculoase, aşa cum este diclormetanul (DCM), care are un profil unic de efecte adverse asupra sănătăţii oamenilor. Protecţia sănătăţii umane trebuie să aibă întâietate asupra oricăror interese industriale.
în scris. -(Portugalia) Am votat în favoarea textului de compromis, ţinând cont de faptul că această măsură poate avea un impact pozitiv asupra lucrătorilor din diverse industrii, în special asupra celor din industria producătoare de automobile sau din industria navală, întrucât reduce la minimum expunerea acestora la anumiţi agenţi toxici dăunători. Textul se referă la diclormetan (DCM), un compus chimic incolor, cu un miros dulceag, plăcut şi puternic, asemănător eterului. Substanţa se comercializează în mod fundamental pentru producţia farmaceutică, pentru producţia solvenţilor şi a altor compuşi auxiliari, a diluanţilor şi a adezivilor.
DCM are un profil unic de efecte adverse asupra sănătăţii oamenilor şi se află pe lista celor 33 de substanţe prioritare, listă elaborată în conformitate cu prevederile Directivei Apei. Substanţa este clasificată drept agent carcinogenic de categoria 3. Are un efect narcotic, întrucât un nivel ridicat de expunere cauzează depresia sistemului nervos central, pierderea cunoştinţei şi efecte cardiotoxice, utilizarea necorespunzătoare a acestei substanţe având drept posibilă consecinţă riscul de deces.
Potrivit Comitetului ştiinţific privind sănătatea şi riscurile de mediu, una dintre principalele probleme asociate cu toxicitatea DCM constă în riscul pe care substanţa îl reprezintă, în special în ceea ce priveşte grupurile vulnerabile.
Pe piaţă sunt deja disponibile numeroase alternative pentru diluanţii produşi pe bază de DCM.
în scris. -(Portugalia) Sunt de acord în mod fundamental cu obiectivul propunerii: reducerea riscului asociat utilizării diclormetanului (DCM) de către publicul general şi de către profesionişti.
DCM are un profil unic de efecte negative asupra sănătăţii umane: este un agent carcinogenic, are un efect narcotic şi, la un nivel ridicat de expunere, produce depresia sistemului nervos central, pierderea cunoştinţei şi efecte cardiotoxice, utilizarea necorespunzătoare a acestei substanţe având drept consecinţă riscul direct de deces.
Potrivit Comisiei, între 1989 şi 2007, în EU au fost raportate 18 decese provocate de utilizarea DCM. Consider că este imperativ să aplicăm măsuri europene pentru a interzice sau a înlocui această substanţă.
În urma votului Comisiei pentru mediu, sănătate publică şi siguranţă alimentară, susţin interzicerea utilizării DCM de către publicul general, însă acordarea permisiunii profesioniştilor de a o folosi în condiţii de siguranţă.
în scris. -(Italia) Domnule preşedinte, doamnelor şi domnilor, am votat pentru raportul Schlyter privind modificarea directivei Consiliului în ceea ce priveşte impunerea de restricţii privind comercializarea şi utilizarea anumitor substanţe şi preparate periculoase.
De fapt, diclormetanul are multe efecte adverse asupra sănătăţii oamenilor: are un efect narcotic şi depresiv asupra sistemului nervos central şi provoacă efecte cardio-toxicologice în urma unor expuneri puternice. Prin urmare, este necesar ca actuala legislaţie privind sănătatea şi siguranţa muncitorilor să fie aplicată întrucât procedurile de aplicare în acest domeniu sunt necorespunzătoare, în principal din cauza numărului mare, a dimensiunii mici şi a naturii mobile a întreprinderilor puse la dispoziţie. În final, sunt de acord cu afirmaţia domnului Schlyter potrivit căreia avem nevoie să acordăm o atenţie deosebită sănătăţii copiilor, care sunt mai expuşi şi predispuşi riscurilor de sănătate din cauza potenţialului semnificativ al unui nivel ridicat de expunere.
în scris. - (Portugalia) Votul care s-a desfăşurat astăzi în privinţa acestui raport, pe care l-am prezentat în numele Comisiei pentru ocuparea forţei de muncă şi afaceri sociale în ceea ce priveşte Convenţia Organizaţiei Internaţionale a Muncii privind munca în domeniul pescuitului, din 2007, reprezintă o contribuţie importantă pentru crearea unor standarde internaţionale minime la nivel global care să garanteze condiţii mai bune de muncă, un grad mai mare de siguranţă şi mai puţine accidente fatale într-un sector care este pe cât de periculos, pe atât de strategic. Raportul pune apărarea demnităţii şi muncii asidue a pescarilor în centrul preocupărilor noastre, ţinând cont de faptul că acesta este domeniul în care se raportează cel mai mare procent de accidente fatale. Ar trebui să se noteze faptul că raportul a obţinut 671 de voturi pentru şi doar 16 voturi împotrivă.
Convenţia 188 va intra în vigoare după ce va fi ratificată de 10 dintre cele 180 de state membre ale Organizaţiei Internaţionale a Muncii (ILO), dintre care opt trebuie să fie state de coastă.
Aş dori să scot în evidenţă faptul că prevederile Convenţiei revizuiesc toate convenţiile referitoare la vârsta minimă a pescarilor, la controale medicale, la acordurile pescarilor şi la cazarea echipajelor, şi abordează de asemenea chestiuni precum sănătatea şi siguranţa în muncă, recrutarea, plasamentul şi securitatea socială.
în scris. -(Suedia) Parlamentul European invită statele membre să ratifice Convenţia ILO privind munca în domeniul pescuitului (Convenţia 188). Convenţia datează din 2007 şi abordează chestiuni importante cum ar fi mediul de lucru al pescarilor, timpul de odihnă şi securitatea socială. Ar trebui ca fiecare Stat Membru să aibă libertatea de a decide, în cadrul unui proces democratic, dacă doresc sau nu să ratifice prezenta Convenţie a ILO. Prin urmare, am votat împotriva raportului, întrucât aceasta nu este o problemă în care Parlamentul European ar trebui să se implice.
în scris. -(Portugalia) Uniunea, prin politica sa comună în domeniul pescuitului, caută să facă activităţile de pescuit mai eficiente, astfel încât acest sector, inclusiv acvacultura, să fie unul viabil şi competitiv, să asigure standarde de trai adecvate pentru popoarele care depind de activităţile de pescuit şi să respecte interesele consumatorilor.
Convenţia 188 a ILO, adoptată în iunie 2007, este un document ce încearcă să permită o competiţie corectă între proprietarii de nave de pescuit şi să ofere condiţii demne de muncă pentru profesioniştii din acest sector. Convenţia urmăreşte aceste obiective prin stabilirea unui set de standarde internaţionale minime pentru sectorul pescuitului, set de standarde care, în anumite domenii, se află sub competenţa exclusivă a Comunităţii. Prin urmare, mi se pare necesar să propunem statelor membre să ratifice această convenţie, pentru interesele Comunităţii şi pentru coeziunea politicii comune în domeniul pescuitului.
în scris. -(Italia) Domnule preşedinte, doamnelor şi domnilor, susţin raportul elaborat de doamna Figueiredo privind autorizarea ratificării Convenţiei privind munca în domeniul pescuitului (2007) a Organizaţiei Internaţionale a Muncii (Convenţia 188).
Unul dintre obiectivele documentului din 2007 este acela de a obţine şi de a menţine un câmp unitar în sectorul pescuitului prin promovarea unor condiţii de trai şi de muncă decente pentru pescari şi condiţii mai corecte de competiţie în lume, încercând să remedieze rata scăzută de ratificare a multor convenţii din domeniul activităţii maritime. În acest scop, adoptarea Convenţiei reprezintă un pas înainte în stabilirea unor condiţii demne de muncă pentru profesioniştii din acest sector important şi strategic, prin faptul că acoperă o varietate de aspecte legate de activitatea profesională, mai precis propunând utilizarea unor instalaţii mai bune şi adoptarea unor condiţii de siguranţă la locul de muncă, asistenţă medicală pe mare şi pe uscat, perioade de odihnă, contracte de muncă şi securitate socială.
În final, aplaud iniţiativa doamnei Figueiredo, pentru că îşi propune să garanteze aplicarea la nivel global a standardelor minime aplicabile tuturor, fără prejudicii aduse existenţei standardelor din statele membre care sunt mai favorabile muncitorilor.
în scris. -(Italia) Am votat în favoarea raportului. Totuşi, abordând problema drepturilor fundamentale în UE în prezent, nu trebuie să omitem să ne referim la teribilele evenimente ce se petrec în Fâşia Gaza. Ceea ce se întâmplă în Orientul Mijlociu solicită UE să acorde atenţie constantă problemei respectării drepturilor fundamentale ale omului, care din nefericire sunt puse în pericol în ziua de azi. De fapt, aş argumenta că, în timpul negocierilor dificile care sper că vor înregistra un progres, autoritatea şi fermitatea instituţiilor Comunităţii depind parţial de calitatea democraţiei pe care putem să o obţinem în cadrul UE.
Din păcate, există un pericol real ca şi în Europa lupta împotriva terorismului să aibă drept rezultat imposibilitatea de a respecta drepturile şi libertăţile fundamentale. Sunt optimist în privinţa declaraţiilor făcute de noul preşedinte al Statelor Unite, Barack Obama, în ceea ce priveşte începerea cooperării dintre Europa şi Statele Unite în legătură cu această problemă. Gândindu-mă la toate aspectele ce formează cadrul pentru drepturile inviolabile ale omului consider, în final, că ar trebui să acordăm o atenţie specială celor mai vulnerabile persoane, şi anume copiilor, vârstnicilor, emigranţilor şi tinerilor care sunt în căutarea unui loc de muncă.
în scris. -Conservatorii reamintesc punctul lor de vedere menţinut de mult timp conform căruia prevederile Cartei Drepturilor Fundamentale nu ar trebui să fie încredinţate justiţiei. În acest context, credem că multe dintre problemele pe care le abordează acest raport se află în sfera de competenţă a statelor membre şi nu reprezintă chestiuni în legătură cu care UE ar trebui să impună o anumită politică. De asemenea, raportul conţine mai multe chestiuni ce ţin de conştiinţa individuală, ca de exemplu recomandările implicite făcute în privinţa eutanasiei şi a legalizării drogurilor puternice. DIn aceste motive, nu am putut vota în favoarea acestui raport.
în scris. -(Italia) Votul meu final împotriva raportului în cauză se datorează nu atât de mult conţinutului său, ci mai degrabă omisiunilor.
Nu este posibil să discutăm despre drepturile omului fără a vorbi de primul dintre ele şi cel mai important: dreptul la viaţă. În fiecare an, în cele 27 de State membre, aproximativ 1 200 000 de fiinţe umane sunt ucise prin avorturi deliberate. Acesta este un număr tragic şi, în plus faţă de el, există şi avorturi ilegale şi nenumăraţi embrioni umani ucişi prin folosirea metodei de fertilizare in vitro. Avem datoria de a ţine cont de diversitatea de opinii în legătură cu acest subiect, însă este foarte sigur că este vorba de un atac chiar la fundamentul culturii drepturilor omului. Totuşi, rezoluţia nu doar ignoră această problemă, ci caută să se asigure că este uitată, concentrându-şi atenţia numai asupra ,,sănătăţii reproductive şi sexuale" a femeilor.
Nimeni nu se poate opune sănătăţii femeilor, în special dacă este vorba de femei tinere, însărcinate şi care au născut deja, dar acest lucru nu poate justifica omisiunea totală a drepturilor copiilor. Pe de altă parte, se ştie că expresia ,,sănătate reproductivă şi sexuală" este folosită pentru a include clandestin avortul, care este înţeles ca un drept şi ca un serviciu social.
în scris. - Am votat împotriva raportului prezentat de dl Catania, deoarece nu sunt de acord cu articolul 49, un articol controversat care încurajează soluţionarea problemelor "comunităţilor naţionale minoritare tradiţionale” prin "autoguvernare (autonomie personală, culturală, teritorială, regională)”.
Sunt un susţinător al drepturilor persoanelor aparţinând minorităţilor, dar resping categoric ideea autonomiei teritoriale pe criterii etnice si a drepturilor colective ale minorităţilor, idee care în practică a generat separatisme etnice şi conflicte interetnice. De asemenea, un potenţial conflictual au şi conceptele neclare şi controversate de "autoguvernare” şi "autonomie culturală”. Aceste concepte depăşesc standardele europene actuale din dreptul internaţional cu privire la drepturile persoanelor aparţinând minorităţilor naţionale şi ne conduc într-o zonă a controverselor.
Consider că statele membre UE au dreptul suveran să decidă singure cu privire la măsura în care acceptă sau resping astfel de concepte, iar UE trebuie să respecte şi să garanteze suveranitatea şi integritatea statelor sale membre.
în scris. - (Polonia) Deşi dorinţa de a respecta drepturile omului este una dintre cele mai importante preocupări ale statelor şi organizaţiilor de la nivel internaţional, acest raport privind situaţia drepturilor fundamentale ale omului în Uniunea Europeană în perioada 2004-2007 reprezintă o încălcare scandaloasă chiar a acestor drepturi în Europa. Din acest motiv nu am putut susţine raportul în cadrul votului de azi. Cu toate acestea, există o încercare de a impune statelor membre un anumit punct de vedere asupra lumii, punct de vedere ce este exprimat de autorul raportului. Acesta este un lucru cu care nu pot fi de acord.
în scris. -Partidul Independenţei din Marea Britanie (UKIP) se opune mutilării genitale feminine, homofobiei, rasismului şi xenofobiei. Totuşi, suntem şi împotriva controlării drepturilor fundamentale de către UE. Marea Britanie deţine legi foarte bune care apără drepturile fundamentale. UE nu este democratică şi prin urmare nu este un apărător potrivit al drepturilor omului. Mai mult decât atât, dreptul familial ţine de competenţa fiecărui stat membru şi nu reprezintă un domeniu care să ţină de jurisdicţia UE. Problema dacă persoanele ce consumă droguri ar trebui să fie condamnate este o chestiune ce ţine de legea fiecărui stat membru, iar UE nu ar trebui să încerce să influenţeze cursul justiţiei.
în scris. -(Portugalia) Mulţi ani, Consiliul a trimis Parlamentului European un raport anual privind situaţia drepturilor fundamentale în Uniune, raport la care Parlamentul a răspuns elaborând un raport din proprie iniţiativă.
Pentru prima dată, acest raport a fost elaborat luând în considerare rezultatele obţinute de Agenţia pentru Drepturile Fundamentale. Are o importanţă aparte, ţinând cont de faptul că din 2003 nu a fost adoptat nici un raport privind acest subiect.
Consider că raportorul a dezvoltat prea mult anumite subiecte, întrucât acestea au fost deja discutate în rapoarte separate, şi există multe puncte destul de controversate, împotriva cărora am votat pentru că sunt în contradicţie cu principiile mele.
Totuşi, există multe alte puncte cu care sunt de acord în totalitate şi din acest motiv m-am abţinut, nu doar pentru că sunt de părere că textul a fost îmbunătăţit substanţial prin munca excelentă efectuată de doamna Gál, ci şi pentru că în nici un caz nu aş putea vota cu inima împăcată împotriva unui raport care apără drepturile fundamentale.
în scris. - Am votat împotriva acestui raport deoarece în el se regăsesc abordări referitoare la încurajarea avorturilor multiple, căsătoriilor între cupluri de acelaşi sex sau autonomiei pe criterii etnice.
în scris. -Susţin acest raport care face recomandări privind o gamă largă de probleme printre care discriminarea, imigrarea, drepturile sociale şi egalitatea între sexe.
Raportul notează că recomandările făcute de acest Parlament în raportul său privind activităţile CIA în UE (Februarie 2007) nu au fost încă puse în aplicare de către statele membre şi de către instituţiile UE. Lupta împotriva terorismului nu poate fi niciodată folosită pentru a reduce nivelul de protecţie a drepturilor omului şi a libertăţilor fundamentale. Într-adevăr, a apăra drepturile omului înseamnă exact a lupta împotriva terorismului, atât împotriva cauzelor, cât şi a efectelor sale. În acest sens, salut afirmaţia făcută de nou-alesul preşedinte al Statelor Unite, Barack Obama, privind închiderea instituţiei de detenţie Guantanamo Bay şi promisiunea de a nu mai practica niciodată predarea prizonierilor.
De asemenea, raportul sugerează creşterea nivelului de informare publică în ceea ce priveşte dreptul femeilor de a beneficia în totalitate de drepturile lor sexuale şi de reproducere, inclusiv facilitarea accesului la mijloacele de contracepţie pentru a preveni sarcinile nedorite şi avorturile ilegale riscante şi combaterea practicării mutilării genitale feminine.
Mai mult decât atât, raportul îndeamnă statele membre să ia măsuri legislative pentru a învinge discriminarea cu care se confruntă cuplurile formate din persoane de acelaşi sex pentru ca relaţiile lor să fie recunoscute. Statele membre care deţin legi privind parteneriatele între persoane de acelaşi sex ar trebui să meargă mai departe şi să accepte prevederi cu efecte similare adoptate de alte state.
în scris. -Am susţinut raportul Catania privind situaţia drepturilor fundamentale în Uniunea Europeană (2004-2008). În special, am votat în favoarea paragrafului 32, care cere respectarea regulilor impuse de Curtea Europeană privind Organizaţia Mujahedinii Poporului din Iran (PMOI). Aceste reguli cereau ca PMOI să fie exclusă de pe lista organizaţiilor teroriste a UE.
Nu am nici o înclinaţie specială pentru această organizaţie. Cu mult timp în urmă, am încetat să le mai semnez declaraţiile privind situaţia din Iran, pe care cu greu le-am considerat credibile, mai ales după ce am participat la o Delegaţie a Comisiei pentru afaceri externe la Teheran, unde am putut vedea cu ochii mei noua opoziţie reformistă faţă de regimul fundamentalist strict din Iran.
Cu toate acestea, nu trebuie să susţin organizaţia pentru a deplânge neputinţa de a implementa punctul de vedere al Curţii că nu există nici un motiv pentru ca acţiunile PMOI să fie incluse sau să continue să fie incluse pe lista terorii, şi prin urmare consecinţele represive să fie impuse asupra organizaţiei.
în scris. - (Polonia) Raportul privind situaţia drepturilor fundamentale în Uniunea Europeană în perioada 2004-2008 recunoaşte faptul că protecţia efectivă şi promovarea drepturilor fundamentale reprezintă baza democraţiei în Europa. Totuşi, comisia parlamentară notează faptul că statele membre au refuzat în mod repetat ca UE să efectueze cercetări amănunţite privind politicile lor în domeniul drepturilor omului şi au considerat problema protecţiei drepturilor omului drept una pur naţională, subminând astfel credibilitatea Comunităţii în domeniul protecţiei drepturilor fundamentale pe scena internaţională.
Prin urmare, Comisia Europeană ar trebui să se concentreze pe încurajarea statelor membre să coopereze mai strâns cu aceasta, invitând statele să includă în viitoarele raporturi privind drepturilor omului nu doar analize ale situaţiei în lume în general, ci şi în fiecare stat membru în parte. Un alt subiect care merită atenţie îl reprezintă o serie de propuneri menite să combată în mod eficient politicile discriminatorii din UE, subliniind faptul că egalitatea de şanse reprezintă un drept fundamental al fiecărui cetăţean, şi nu un privilegiu. Este foarte deranjant faptul că 20% dintre copiii din Uniunea Europeană trăiesc sub pragul sărăciei şi că mulţi dintre ei provin din familii cu un singur părinte sau din familii în care părinţii vin din state din afara UE. În această privinţă este necesar să se adopte măsuri necesare pentru a avea acces la drepturi, atenţia trebuind să fie concentrată în special pe nevoile copiilor; de asemenea, este necesar ca statele membre să ia măsuri eficiente pentru a rezolva problema sărăciei.
în scris. - (Franţa) Raportul domnului Catania este unul îngrijorător. Este un catalog ce conţine toate drepturile, privilegiile şi drepturile exorbitante ale dreptului comun care, în opinia domniei sale, ar trebui acordate minorităţilor, în special dacă sunt non-europene. Este un set de instrucţiuni menit să distrugă identitatea naţională şi pe cea religioasă, să distrugă valorile, tradiţiile şi culturile ţărilor noastre şi să facă discriminări sistematice şi instituţionale împotriva europenilor în propriile lor ţări. Este un atac la dreptul nostru inalienabil la autodeterminare - care este acordat tuturor naţiunilor, mai puţin nouă.
Este culmea ipocriziei din partea unei instituţii care face zilnic discriminări pe baza ideilor sale politice şi care aplică fără să gândească prea mult eticheta de ,,presupus vinovat" unora dintre deputaţii săi, cum este cazul domnului Vanhecke şi al meu, noi fiind victimele unei vânători de vrăjitoare în ţările din care provenim.
Nu ne aflăm aici în primul rând pentru a apăra aceste minorităţi vizibile şi gălăgioase, care cer din ce în ce mai multe privilegii şi care stigmatizează ţări şi popoare ce sunt suficient de cumsecade, sau destul de proaste, ca să primească aceste minorităţi. Ne aflăm aici să ne apărăm pe noi înşine, cetăţenii naţiunii noastre, această mare majoritate - deocamdată - de europeni care în ochii dumneavoastră sunt invizibili, abia auziţi şi vrednici de dispreţ.
în scris. -(Polonia) Am votat împotriva raportului privind situaţia drepturilor fundamentale în Uniunea Europeană în perioada 2004-2008, elaborat de deputatul italian în Parlament, Giusto Catania, întrucât autorul nu a prezentat prea mult o descriere a situaţiei din ultimii patru ani, ci şi-a exprimat propriile opinii, sugerând şi chiar încercând să impună statelor membre adoptarea unor legi ce ţin în mod exclusiv de competenţa lor. Nu cred că ţările din Uniunea Europeană pot fi obligate să emită texte de lege pe care publicul le consideră de neacceptat.
Chiar definiţia termenului ,,căsătorie" ar trebui să fie rezervată unirii dintre bărbaţi şi femei. Propunerea domnului Catania nu va reuşi să aducă toleranţa faţă de comportamentul homosexual (pe care eu îl susţin), ci va genera discriminare împotriva relaţiilor heterosexuale care sunt de fapt fundamental biologice. În mod esenţial, trebuie să punem întrebarea dacă obiectivul nu este cumva acela de a restrânge drepturile familiei în înţelesul tradiţional al acestui termen, adică un grup format din mamă, tată şi copii. Acest fapt face ca subiecte extrem de personale legate de viaţa sexuală a unei persoane să fie transformate în acţiuni politizate, chiar dacă acest lucru se face prin afişarea publică a homosexualităţii unei persoane, cum se întâmplă în cazul aşa numitelor ,,parade ale iubirii" (love-parades).
În opinia mea, prin folosirea unor formulări precum ,,drepturi reproductive", care în înţelesul actual al dreptului internaţional includ avortul la cerere, acest raport deschide calea către asemenea practici.
în scris. - (Ungaria) Consider că raportul colegului meu deputat are o semnificaţie aparte, întrucât drepturile omului reprezintă unul dintre pilonii valorilor stabilite în Tratatele Uniunii Europene. Pe lângă democraţie şi statul de drept, respectarea drepturilor omului este ceea ce le cerem ţărilor candidate la aderare, subliniind de asemenea afirmarea drepturilor universale şi inalienabile în relaţiile noastre internaţionale. Totuşi, Uniunea Europeană va fi un apărător global al drepturilor omului credibil dacă în propriul său teritoriu va folosi fără să dea greş fiecare instrument pe care îl are la dispoziţie, pentru a apăra valorile exprimate în Carta Drepturilor Fundamentale.
Raportul dedică o secţiune separată romilor, care reprezintă cea mai mare minoritate din Uniunea Europeană, şi care sunt cel mai grav afectaţi de excluderea socială. Este responsabilitatea comună a statelor europene să elaboreze o strategie cuprinzătoare şi unitară pentru a aborda şi rezolva problema romilor, care, în majoritate, trăiesc în condiţii deplorabile şi în sărăcie. Este nevoie de un program-cadru, cu obiective practice şi clare şi termene limită bine stabilite, un program care să folosească mecanismele eficiente de monitorizare şi evaluare.
Trebuie să fie elaborat un program care, independent de părţi şi de guverne, să se ocupe în acelaşi timp de educaţie, de problema locuinţelor, de sănătate şi de problema discriminării şi care să schimbe practicile nepotrivite din statele membre; un astfel de program ar trebui să poate servi drept fundament pentru acţiuni imediate în regiunile afectate de criză. Dacă putem ajuta cele câteva milioane de romi să devină cetăţeni europeni cu drepturi întregi şi membri ai Comunităţii Europene într-un sens spiritual, acest lucru va reprezenta un salt uriaş către coeziunea socială a continentului.
în scris. - (Lituania) Una dintre libertăţile fundamentale ale cetăţenilor acestei comunităţi este libertatea de mişcare. Consider că toţi cetăţenii UE au acelaşi drept de a lua parte la viaţa politică a Uniunii Europene (UE) şi de a-şi exprima liber convingerile politice şi atitudinile. Aceste libertăţi au devenit şi mai importante după ce UE s-a extins în ţările din Estul Europei, întrucât, odată ce ţările est-europene au aderat la UE, migraţia economică din noile state membre către Europa de Vest s-a intensificat semnificativ. În ceea ce priveşte Lituania, aceasta se află pe locurile fruntaşe în ceea ce priveşte persoanele care au emigrat de la aderarea la Comunitate. Când am întâlnit emigranţi lituanieni în Londra am aflat că multe dintre aceste persoane intenţionează să rămână în Marea Britanie pe termen lung, în special cei care şi-au întemeiat familii şi care îşi înscriu copiii la şcoală. Din câte ştiu eu, această tendinţă se reflectă şi în statistici. Situaţia este foarte asemănătoare în alte ţări ale UE în care au emigrat lituanieni. Consider că este extraordinar de important să garantăm dreptul acestor cetăţeni de a participa la alegerile pentru Parlamentul European în ţara în care locuiesc în prezent.
De asemenea, aş dori să subliniez faptul că implicarea cetăţenilor în aspectele legate de UE şi în alegerile pentru Parlamentul European nu creşte, dimpotrivă, UE devine din ce în ce mai distantă faţă de cetăţenii săi. Ţinând cont de toate acestea, cred că după ce cetăţenii UE vor primi dreptul de a vota în cadrul alegerilor pentru Parlamentul European în ţara în care locuiesc, încrederea oamenilor în instituţiile UE va creşte considerabil. Acestea sunt motivele pentru care am votat pentru amendamentul 45.
în scris. -(Polonia) Am votat împotriva raportului elaborat de Giusto Catania privind situaţia drepturilor fundamentale în Uniunea Europeană în perioada 2004-2008. Am votat împotriva raportului nu pentru că aş fi împotriva drepturilor fundamentale. Dimpotrivă, cred că acestea au o importanţă excepţională pentru Uniunea Europeană şi pentru întreaga lume. Problema este că raportul domnului Catania dăunează punerii în aplicare a drepturilor fundamentale. De ce? Pentru că cererea ca legislaţiile europene să lupte împotriva homofobiei şi să recunoască relaţiile între persoane de acelaşi sex nu reprezintă vreun drept fundamental. Dacă în privinţa acestor aspecte vor trebui adoptate legi, acestea ar trebui să fie integrate într-un raport cu totul separat. Parlamentul European nu poate extinde definiţia drepturilor fundamentale pentru că nu are autoritatea de a stabili legislaţia internaţională. În plus, unele statele membre nu sunt de acord cu o asemenea interpretare extinsă. Prin urmare, nimic nu este mai important decât un gest politic sau o intenţie bună.
Pericolul este că raportul ajunge într-un domeniu în care statele membre iau propriile decizii şi chiar ar trebui să facă acest lucru. Impunerea unor astfel de puncte de vedere ar fi o palmă dată chiar coeziunii din Uniunea Europeană. Nu îmi place homofobia, însă este absurd să încercăm să adoptăm legi în dreptul comunitar în acest sens. Dacă UE vrea să rezolve problema homofobiei, am putea spune că ar trebui la fel de bine să rezolve anti-polonismul, rusofobia, germanofobia, francofobia, islamofobia, anti-papalitatea, anti-clericalismul, anti-catolicismul şi alte multe atitudini şi modele de comportament. În plus, a obliga statele membre să accepte legalizarea căsătoriilor între persoane de acelaşi sex ar putea fi şi mai periculos.
în scris. -Am votat împotriva amendamentului 103 din raportul Catania, care propunea ca persoanele care au fost considerate mult timp non-cetăţeni să voteze la alegerile pentru Parlamentul European şi la alegerile locale pentru a promova integrarea socială şi politică.
De fapt, alegerile pentru Parlamentul European sunt echivalente cu alegerile din parlamentul naţional. Este dreptul cetăţenilor să ia parte la aceste alegeri. Altfel, cetăţenia îşi va pierde înţelesul, iar persoanele nerezidente îşi vor pierde interesul de a solicita să li se acorde cetăţenia. Numai aşa putem păstra echilibrul vital între drepturile şi responsabilităţile pe care numai cetăţenii le pot avea.
în scris. -(Finlanda) Diferitele politici pe care statele membre le au atunci când vine vorba de întrebări etice generează în interiorul grupurilor politice, şi în special în interiorul grupului nostru, exact genul de dezbatere pe care am fi putut să o prevedem. Nu pot spune decât că am căzut de acord să nu fim de acord, iar acest fapt trebuie interpretat ca o reflectare a diversităţii Europei: trebuie să fim capabili să facem loc diversităţii la nivel de opinie. În multe aspecte, admir poziţiile de bază ale propriului meu grup.
Totuşi, aş dori să spun următoarele, în legătură cu punctul 61. Mi s-ar părea problematic dacă o persoană s-ar opune simultan informării în legătură cu dreptul la sănătatea reproductivă şi sexuală (care, în general vorbind, este un eufemism pentru dreptul la avort) şi propunerii de a facilita accesul la metodele contraceptive pentru a preveni sarcinile nedorite şi avorturile. O opoziţie manifestată în acelaşi timp faţă de ambele subiecte ar genera un spaţiu gol în realitate, lucru ce nu ar putea avea decât consecinţe nedorite. Spun acest lucru cu tot respectul cuvenit, şi doresc să le mulţumesc din nou tuturor părţilor pentru acest schimb de opinii satisfăcător.
în scris. - (Grecia) Grupul parlamentar PASOK din Parlamentul European a votat în favoarea raportului Catania privind situaţia drepturilor fundamentale în Uniunea Europeană, dar doreşte să sublinieze faptul că se opune textului paragrafului 49 şi amendamentului 35 aferent.
în scris. - (FR) A încredinţa un raport cum este acesta unui deputat comunist este o provocare pentru sutele de milioane de victime ale comunismului. În acest raport, domnul Catania este inspirat, într-adevăr, de o ideologie mai puţin brutală decât comunistul, dar la fel de totalitară: euro-internaţionalismul. De fapt, textul său neagă cele mai fundamentale drepturi ale omului:
dreptul fiecărui copil de a avea un tată şi o mamă, pentru că invită statele să aplice ,,principiul recunoaşterii reciproce pentru cuplurile de homosexuali, fie că sunt căsătorite, fie că trăiesc în parteneriat civil legalizat”;
dreptul naţiunilor europene la autodeterminare şi dreptul de a rămâne aşa cum sunt, aceste drepturi fiind batjocorite de propuneri menite să deschidă şi mai mult Europa faţă de imigrarea globală - un gen de dezvoltare la care locuitorii ţărilor noastre ar trebui să se adapteze;
şi democraţia, întrucât raportul pretinde aderarea la Tratatul de la Lisabona, care a fost respins de electoratul irlandez.
Acum mai mult ca niciodată, păstrarea libertăţilor noastre şi păstrarea identităţii naţiunilor noastre cere să construim o nouă Europă, Europa naţiunilor libere şi suverane.
în scris. -(Suedia) Partidul Independenţă şi Democraţie consideră că protecţia libertăţilor şi drepturilor fundamentale este de importanţă majoră, atât în interiorul, cât şi în afara UE. Este extrem de important ca statele membre ale UE să respecte drepturile şi libertăţile fundamentale şi este foarte clar faptul că nu putem lăsa statele membre să se monitorizeze ele însele. Totuşi, partidul Democraţie şi Independenţă critică înfiinţarea unei noi agenţii europene în acest domeniu din dorinţa de a aplica o ,,politică externă". Considerăm că ONU - nu UE - prin raza sa globală de acţiune, experienţa şi competenţa sa largă, este cea mai în măsură să monitorizeze şi să implementeze măsurile ce se impun.
Prin urmare am ales să votez împotriva raportului ca întreg, însă sunt de acord cu unele dintre punctele expuse în propunere, în favoarea cărora am şi votat, de altfel. Salut faptul că raportul se ocupă de problema tratamentului incorect al prizonierilor în unitatea americană de detenţie de la Guantanamo. Nu există decât o singură cale ce poate fi urmată: prizonierii trebuie judecaţi sau eliberaţi.
Sunt îngrijorat în special în legătură cu vulnerabilitatea persoanelor aparţinând diverselor grupuri minoritare şi consider că trebuie luate măsuri, atât la nivel naţional, cât şi la nivel internaţional. Am votat în favoarea acestui raport, dar sunt sceptic dacă stabilirea unui cadru legal la nivel european este o soluţie bună pentru această problemă.
în scris. - Raportul referitor la situaţia drepturilor fundamentale în Uniunea Europeană include amendamente depuse de mine pe care le consider importante pentru cetăţenii români (de exemplu, amendamentul referitor la eliminarea restricţiilor pe piaţa muncii pentru cetăţenii noilor state membre).
De asemenea, sunt de acord cu multe aspecte promovate de raport, cum ar fi: strategia pentru integrarea romilor, protejarea minorităţilor, drepturile lucrătorilor migranţi sau protecţia copilului.
Raportul cuprinde însă şi unele referiri care pun la îndoiala unele principii fundamentale ale societăţii româneşti (precum considerarea familiei ca element de bază al societăţii) sau care contravin legislaţiei româneşti (precum consumul de droguri).
în scris. -Salut această rezoluţie, care prezintă şi rezumă cele mai importante preocupări privind situaţia drepturilor fundamentale în cadrul Uniunii Europene, precum şi recomandările pe care le conţine în legătură cu felul în care situaţia drepturilor omului poate fi îmbunătăţite în statele membre.
în scris. -Raportul Catania privind situaţia drepturilor fundamentale în Uniunea Europeană în perioada 2004-2008 subliniază nevoia de a proteja drepturile minorităţilor şi de a lupta împotriva discriminării împotriva tuturor categoriilor vulnerabile.
Salut acest raport care include elemente important extrase din Declaraţia scrisă 111 cu privire la rezolvarea problemei persoanelor fără adăpost, declaraţie ce a fost adoptată de Parlamentul European în aprilie 2008.
Salut în mod special invitaţia făcută în raport de a introduce planuri de urgenţă pe timp de iarnă pentru persoanele fără adăpost, de a defini un cadrul legal pentru persoanele fără adăpost şi de a colecta date statistice de încredere privind persoanele fără adăpost din UE.
Rezolvarea problemei persoanelor fără adăpost reprezintă o chestiune fundamentală pentru Uniunea Europeană. Acest raport este în acelaşi timp şi un pas către a convinge Consiliului Europei, Comisia şi statele membre să acţioneze în privinţa problemei persoanelor fără adăpost.
În final, Tratatul de la Lisabona nu va avansa situaţia privind drepturile fundamentale în UE. Susţinerea acestui raport nu implică susţinerea acelui tratat. De fapt, refuzul Parlamentului European de a respecta votul negativ irlandez este contrar spiritului Cartei.
în scris. -(Germania) Dacă populaţia fiecărui stat membru al UE decide să permită cuplurilor de homosexuali să se căsătorească, să se implice într-un parteneriat civil sau să adopte copii, celelalte state membre nu ar trebui să fie obligate să facă la fel. Dacă opiniile şi convingerile liderilor religioşi şi ale politicienilor arată că aceştia nu sunt foarte încântaţi în ceea ce priveşte homosexualitatea - aşa cum tendinţa de corectitudine politică dictează - ei nu ar trebui să fie condamnaţi sau persecutaţi pentru convingerile lor. Acelaşi lucru este valabil şi pentru rasism, o ameninţare adusă oricărei persoane care atrage atenţia asupra aberaţiilor legate de problema azilului şi de reprezentanţii străini ai naţiunilor.
În loc de asta, se încearcă în mod nedemocratic, pe uşa din spate, să se impună statelor membre parteneriatele homosexuale - lucru care probabil reprezintă o avanpremieră a ceea ce ne aşteaptă dacă punem în aplicare Tratatul de la Lisabona. Oricine îndrăzneşte să critice homosexualitatea sau să arate ceea ce se întâmplă în legătură cu azilul şi coexistenţa cu reprezentanţii naţionali străini va fi stigmatizat ca un infractor - încălcându-se astfel dreptul la libera exprimare. Prin urmare, raportul Catania trebuie respins în cei mai duri termeni.
în scris. - Raportul prezentat de Giusto Catani este bogat în interpretări şi recomandări cu caracter general privind situaţia drepturilor fundamentale în statele Uniunii Europene. Însă baza normativă de care avem nevoie există: Carta drepturilor fundamentale ale omului şi Convenţia europeană asupra drepturilor omului. Prioritatea, în prezent, nu este să aducem noi regulamente, ci să le facem pe cele existente funcţionale şi eficiente.
Unul dintre aspectele tratate de raport este libera circulaţie a forţei de muncă, de care, din păcate, nu se pot bucura în prezent toţi cetăţenii europeni în egală măsură. Deşi perioada de 2 ani de restricţii pe piata muncii impuse noilor state membre a expirat la sfârşitul lui 2008, sase dintre statele membre au prelungit restricţiile pentru România şi Bulgaria pentru încă trei ani, justificându-şi decizia de prelungire a perioadei de restricţii prin contextul crizei financiare. Raportul nu dezbate explicit această problemă, deşi este vorba despre un tratament diferenţiat şi, de data aceasta, nejustificat în rândul cetăţenilor Uniunii.
în scris. - Am votat împotriva acestui raport care conţine, pe lângă cel puţin 10 puncte criticabile (cu indulgenţă le putem defini astfel), o referire intolerabilă la Recomandarea 1201 a Consiliului Europei. Această Recomandare nu ar trebui invocată fără o clarificare extrem de riguroasă a interpretării care îi este dată, întrucât ar putea fi interpretată ca acordând drepturi colective minorităţilor sau autonomie teritorială pe criterii etnice. Salut aprobarea amendamentului 35, care este foarte rezonabil, însă o serie de aspecte ale raportului nu pot fi din punctul meu de vedere acceptate.
în scris. - (Grecia) Raportul se străduieşte să contribuie la mascarea aşa numitului ,,deficit democratic şi social” al profund reacţionarei UE, în aşa fel încât să prezinte Uniunea ca fiind mai atractivă şi să reducă nemulţumirea provocată de politica sa anti-subsidiaritate. Raportul acceptă şi salută principiile reacţionare şi instituţiile care au fost adoptate de UE, ca de exemplu cele patru libertăţi menţionate în Tratatul de la Maastricht, încercând să atribuie aplicării acestora o dimensiune eficientă.
Raportul se bazează în principal pe Carta Europeană a Drepturilor Fundamentale ce însoţeşte Tratatul de la Lisabona, un document anti-subsidiaritate şi sub nivelul drepturilor păstrate în multe state membre. În linii mari, raportul reprezintă un raport de idei şi o vagă listă de dorinţe, abordează situaţia anumitor drepturi fundamentale, ca de exemplu cele privind munca, educaţia şi sănătatea, drept simple ,,oportunităţi” care trebuie oferite,,în mod egal” tuturor, un lucru ce este fizic imposibil de pus în practică şi, unde este mai specific, propune rezolvarea numai a anumitor cazuri extreme de sărăcie, discriminare şi aşa mai departe, cu măsuri precum adoptarea unui salariu minim şi aşa mai departe. În fine, lipsa oricărei referiri la decizii anti-democratice şi la cazuri de persecutare a cetăţenilor, ca de exemplu interzicerea partidelor comuniste şi a altor organizaţii şi întemniţarea comuniştilor şi a altor combatanţi din statele membre ale UE din Europa Centrală şi din regiunea Baltică, scoate în evidenţă natura acestui raport.
în scris. - (Grecia) Am votat pentru raportul privind situaţia drepturilor fundamentale în Europa, întrucât consider că atinge una dintre cele mai importante probleme ale structurii noastre de unificare, adoptând un criticism constructiv. Discriminarea în ceea ce priveşte posibilitatea de a beneficia de drepturile fundamentale derivă în principal din sexul, vârsta, originea sau orientarea sexuală a persoanelor discriminate, întocmai cum se arată în raport. Problema este exacerbată atunci când victimele acestor discriminări nu pot reacţiona pentru că sunt închise în aziluri de boli nervoase, în instituţii de îngrijire şi aşa mai departe. Europa nu poate să rămână indiferentă în faţa acestei situaţii, în special acolo unde consolidarea drepturilor omului va contribui la consolidarea zonei europene a libertăţii şi securităţii. Prin urmare, şi ţinând cont de faptul că această Cartă a Drepturilor Fundamentale nu este obligatorie şi că persoanele private au posibilităţi limitate de a face recurs împotriva acestor acţiuni în tribunalele din Comunitate, nu pot decât să salut propunerile făcute de domnul Catania privind stabilirea unei obligaţii generale pentru instituţiile comunitare de a lua în calcul drepturile omului atunci când îşi exercită atribuţiile şi când înfiinţează o agenţie specială în acest scop.
în scris. - (Slovacia) Problema acestui raport este faptul că abordează mai multe subiecte sensibile. Chiar dacă raportul face o serie de recomandări în mai multe domenii, printre care şi drepturile minorităţilor, raportorul a inclus în raport şi problema sănătăţii reproductive.
Amendamentele propuse şi completările referitoare la sănătatea reproductivă pe care Parlamentul European le-a votat neagă dreptul la viaţă şi încalcă principiul subsidiarităţii. Din punctul meu de vedere, respectul faţă de fiecare copil nenăscut şi nevoia de a proteja viaţa omului începând din momentul concepţiei sunt chestiuni ce ţin de principii. Nu sunt de acord cu faptul că ar trebui să adoptăm decizii la nivel european cu privire la chestiuni faţă de care statele membre au atitudini diferite, ce izvorăsc din tradiţiile lor creştine. Nu sunt de acord cu faptul că UE ar trebui să oblige Slovacia, Polonia, Irlanda şi alte state membre să fie de acord cu avortul sau eutanasia, lucruri care nu sunt permise de legislaţiile din respectivele ţări. La nivel european, întotdeauna vorbim numai despre dreptul mamei de a decide cu privire la viaţa sau moartea copilului ei şi uităm de dreptul la viaţă al copilului nenăscut.
Din aceste motive am votat împotriva raportului privind situaţia drepturilor fundamentale în Uniunea Europeană în perioada 2004-2008.
în scris. - Este de la sine înţeles că PPE şi PD-L preţuiesc şi respectă drepturile fundamentale ale omului şi iau atitudine fermă când acestea sunt încălcate.
Am votat împotriva raportului Catania referitor la situaţia drepturilor fundamentale în Uniunea Europeană în perioada 2004-2008, întrucât raportorul şi-a depăşit mandatul, făcându-se recomandări şi comentarii care depăşesc perioada 2004-2008, la care era obligat să se raporteze. În loc să se ocupe de cazuri concrete de încălcare a drepturilor omului, raportorul Catania comentează şi recomandă ţărilor membre să aplice reglementări care intră în contradicţie cu normele de drept naţionale. Astfel, în art. 38 şi 76 se foloseşte noţiunea de căsătorie pentru persoane de acelaşi sex, lucru ce încalcă nu numai concepţiile noastre religioase, dar şi pe cele juridice şi doctrinare.
La art. 149 se vorbeşte despre legalizarea consumului de droguri, lucru care încalcă legea penală românească.
Deşi iniţiativa unui raport privind situaţia drepturilor omului în Uniunea Europeană este lăudabilă, iar unele menţiuni din acest raport sunt corecte, având în vedere cele sesizate mai sus, am votat împotrivă.
în scris. -(Portugalia) Ar fi o eroare de analiză să credem că drepturile fundamentale sunt complet garantate şi protejate în Uniunea Europeană şi în statele membre şi, în plus, acest lucru ar fi în detrimentul acţiunii politice. Chiar şi în societăţile libere şi democratice, drepturile fundamentale trebuie protejate şi promovate. Totuşi, apar probleme separate în legătură cu acest raport şi cu această dezbatere.
În primul rând este vorba de supervizarea protejării acestor drepturi la nivel naţional. În societăţi precum a noastră, această funcţie este exercitată în primul rând în contextul naţional, însă, în mod normal, fără a aduce prejudiciu posibilităţii de care noi dispunem, aceea de a face recurs la nivel european. Între datoria instituţiilor de a garanta Tratatele şi suveranitatea naţională, fiecare parte are posibilitatea de a-şi exercita funcţia fără a aduce prejudiciu naturii instituţionale a UE.
Pe de altă parte, în acest raport în special există o confuzie între ceea ce reprezintă drepturi fundamentale şi ce reprezintă opţiuni ideologice pentru organizarea societăţii. O dezbatere privind aceste subiecte ar fi interesantă. Totuşi, încercarea de a impune statelor membre aceste puncte de vedere, împotriva dorinţei lor exprimate în mod democratic şi împotriva principiului subsidiarităţii, dovedeşte exact riscul pe care îl reprezintă includerea chestiunilor naţionale în raza de acţiune a Comunităţii. Din acest motiv, dar şi pentru că nu sunt de acord cu o mare parte din conţinutul raportului, am votat împotriva acestui raport.
în scris. - (Portugalia) Dacă aş fi fost în favoarea campaniei ,,nu” din referendumul irlandez, aş fi aplaudat în mod entuziast raportul Catania şi pe susţinătorii acestui proiect. Raportul dovedeşte o lipsă crasă de respect faţă de principiul subsidiarităţii şi calcă în picioare regulile instituţionale ale Uniunii Europene şi puterea statelor membre într-o asemenea măsură încât dă crezare celor care alimentează neîncrederea în voracitatea politică a Bruxelles-ului. A ataca clauzele de salvgardare, care reprezintă o expresie directă a tratatelor şi a garantării fundamentale a democraţiei în statele membre, spunând despre acestea că servesc la ,,codificarea unor ... practici discriminatorii” este un lucru patetic, ce subminează grosolan drepturile fundamentale ale cetăţeniei.
A afirma că semnarea convenţiilor internaţionale de către o mare majoritate a statelor membre reprezintă o obligaţie pentru întreaga UE de a le respecta este o absurditate legală, un salt în întuneric ce depăşeşte chiar şi cel mai extrem federalism. De asemenea, resping acuzaţia absolut perversă de ,,lipsă de credibilitate” a Europei, lucru ce va duce la ,,inferioritatea noastră tactică”: indiferent de problemele specifice pe care le are, Europa nu este Sudan, nici Republica Populară China, Cuba, Somalia sau Coreea de Nord. Pe scurt, raportul se abate către domenii de luptă pe plan politic, ce nu au nimic de-a face cu drepturile fundamentale, fapt din cauza căruia documentul îşi pierde credibilitatea, consistenţa şi eficienţa. Am votat împotriva raportului.
în scris. -(Italia) Domnule Preşedinte, doamnelor şi domnilor, am votat împotriva raportului elaborat de domnul Catania privind situaţia drepturilor fundamentale în Uniunea Europeană (2004-2008).
Nu sunt de acord cu afirmaţia că statele membre distrug rolul activ de apărare a drepturilor omului pe care Uniunea Europeană îl are în lume. Mai mult, nu sunt de acord cu ideea că războiul împotriva terorismului poate fi considerat un pretext pentru scăderea nivelului de protecţie a drepturilor omului, în special în ceea ce priveşte dreptul la intimitate.
Prin urmare, mă opun punctelor referitoare la situaţia romilor, care nu au nevoie de nici un fel de protecţie specială; altfel, s-ar fi creat o situaţie discriminatorie gravă în ceea ce priveşte romii, pe care această rezoluţie îi consideră drept un grup etnic diferit de altele. În final, nu sunt de acord cu paragraful privind repatrierea: procedurile ce urmează a fi aplicate în cazul repatrierii unei persoane nu pot fi evaluate numai pe baza acestor parametri.
în scris. - (Franţa) Nu poate exista o zonă europeană a libertăţii, siguranţei şi justiţiei fără să existe protecţia drepturilor fundamentale. Europa are datoria de a oferi un exemplu şi de a avea o atitudine ireproşabilă în această privinţă.
Au fost identificate şi raportate încălcări ale drepturilor, inclusiv, de exemplu în instituţii ce găzduiesc copii şi vârstnici. Există şi eterna problemă ridicată de situaţia dezastruoasă a unor închisori, aşa cum arată raportul pentru care am votat astăzi. Trebuie să luptăm şi pentru a ne asigura că drepturile sociale sunt recunoscute.
Sărăcia şi nesiguranţa locurilor de muncă reprezintă atacuri la adresa drepturilor omului. Cum putem accepta ca în Europa secolului 21 să existe o astfel de situaţie în care oamenii au un loc de muncă, dar nu îşi permit să aibă o locuinţă?
Trebuie să proclamăm drepturile fundamentale ale fiecăruia dintre noi. Uniunea Europeană are la dispoziţie Carta Drepturilor Fundamentale.
în scris. -Domnule Preşedinte, am votat în favoarea raportului şi salut în special includerea în raport a paragrafului 31, potrivit căruia Parlamentul European deplânge faptul că UE nu a pus în aplicare hotărârile Tribunalului de Primă Instanţă din 12 decembrie 2006 şi din 4 şi 17 decembrie 2008 şi faptul că la 7 mai 2008, Curtea de Apel a Marii Britanii a dat o hotărâre în favoarea Organizaţiei Mujahedinii Poporului din Iran.
Uniunea Europeană susţine democraţia şi statul de drept. Şi mai îngrozitoare este ideea că una dintre instituţiile UE ar acţiona împotriva principiilor UE. Sper că de acum Consiliul va lua în calcul poziţia Parlamentului atunci când va elabora noua ,,listă neagră” a UE. Acuzaţiile de activităţi teroriste ar trebui să fie fondate, iar deciziile privind includerea anumitor organizaţii pe ,,lista neagră” ar trebui să fie mai transparente.
Asemenea chestiuni nu pot fi abordate arbitrar, ci doar în conformitate cu principiile democraţiei şi ale statului de drepți. UE nu poate permite ca lupta globală împotriva terorismului să fie transformată într-un loc de trocuri politice, şi prin urmare trebuie să respecte hotărârile luate de tribunalele menţionate anterior.
în scris. -(Suedia) Interpretez paragraful 149 din raportul domnului Catania privind situaţia drepturilor fundamentale în Uniunea Europeană ca unul ce îndeamnă statele membre să se asigure că tratamentul egal al pacienţilor în cadrul sistemului sanitar include şi persoanele cu diverse dependenţe. Prin urmare, am votat în favoarea acestui paragraf.
în scris. - (Ungaria) Ultimele două etape din cadrul extinderii Uniunii Europene, în cadrul cărora fostele ţări socialiste din Europa Centrală şi de Est au aderat la Uniune au deschis şi un nou capitol în abordarea de către Comunitate a problemelor legate de drepturile omului.
De atunci, a devenit clar faptul că protecţia drepturilor fundamentale - şi în cadrul acestora, protecţia drepturilor minorităţilor naţionale - în noile state membre reprezintă cea mai mare provocare pentru Comunitatea Europeană.
Raportul din proprie iniţiativă al domnului Giusto Catania subliniază faptul că, în rezolvarea problemelor cu care se confruntă comunităţile minorităţilor naţionale tradiţionale, principiul subsidiarităţii şi cel al auto-guvernării trebuie să servească drept elemente de ghidaj care să permită elaborarea de politici menite să rezolve situaţia comunităţilor în cauză într-un mod liniştitor.
De asemenea, salut faptul că raportul colegului meu deputat, domnul Catania, invită la elaborarea unei definiţii de apartenenţă la o minoritate naţională şi propune redactarea unui set minim de norme comunitare pentru a proteja drepturile acestor minorităţi.
în scris. -(Olanda) Protejarea şi promovarea drepturilor fundamentale se află chiar în centrul democraţiei noastre europene şi reprezintă condiţii-cheie dacă dorim să lărgim aria europeană de libertate, securitate şi justiţie. Prin urmare, nu mai este nevoie să spunem că, în practică, aceste drepturi au fost încorporate în obiectivele diverselor domenii de politică ale UE.
Mai mult decât atât, am dori să rugăm Consiliul să analizeze situaţia din lume şi din fiecare stat membru al UE printr-un raport anual privind drepturile omului, în interesul încrederii Europei de a nu folosi standarde duble în cadrul politicii sale interne sau externe. Amendamentele propuse de Grupul Verzilor/Alianţa Liberă Europeană privind nediscriminarea, drepturile minorităţilor şi drepturile sociale au fost adoptate fie în totalitate, fie parţial.
De asemenea, am înregistrat succes în încercarea de a include o referire la nevoia de a lua în considerare drepturile fundamentale în legislaţia privind procedurile de drept penal. Raportul Catania prezintă problemele ce implică drepturile fundamentale şi face recomandări pentru rezolvarea acestor probleme. Prin urmare, raportul poate conta pe sprijinul meu total, pentru că respectul faţă de toţi oamenii şi faţă de drepturile lor fundamentale se află în centru politicii Grupului Verzilor, indiferent de sex, vârstă, naţionalitate sau fond socio-economic.
în scris. -Am fost încântat să văd că Parlamentul European susţine retragerea PMOI de pe lista organizaţiilor teroriste. În Iran au fost ucişi 20 000 de oameni care se opuneau regimului. Atât timp cât PMOI va rămâne pe lista organizaţiilor teroriste, şi mai mulţi oameni vor fi ucişi în Iran pentru simplul fapt că şi-au manifestat opoziţia faţă de regim. UE trebuie să calce pe urmele Marii Britanii şi să retragă PMOI de pe lista organizaţiilor teroriste.
în scris. -(Polonia) În timpul votului de azi m-am declarat în favoarea adoptării raportului elaborat de domnul Catania privind situaţia drepturilor fundamentale în Uniunea Europeană.
Din păcate, drepturile fundamentale sunt deseori încălcate în Uniunea Europeană, discriminările împotriva minorităţilor fiind cel mai des raportate. Egalitatea de şanse, în special egalitatea pentru femei, este o altă problemă. Raportorul a cerut statelor membre să respingă argumentele ce justifică violenţa şi discriminarea faţă de femei pe baza tradiţiilor şi convingerilor religioase.
În multe ţări ale UE cetăţenii, în special cei mai slabi dintre aceştia, copiii, sunt afectaţi de discriminare şi sărăcie. Raportul condamnă pe bună dreptate toate formele de violenţă împotriva copiilor, ca de exemplu violenţa domestică, abuzul sexual şi aplicarea pedepselor corporale în şcoli.
Statele membre nu reuşesc să controleze practicile referitoare la drepturile omului, subminând astfel credibilitatea politicii externe a UE în lume. După părerea mea, Comunitatea nu poate aplica ,,standarde duble” în cadrul politicii sale interne şi externe.
în scris. -Pentru mine, cel mai important aspect al raportului elaborat de domnul Catania este faptul că ne reaminteşte că în interiorul UE avem propriile probleme pe care trebuie să le rezolvăm. Prin urmare, ar trebui să fim foarte atenţi în privinţa abordării ,,mai creştini decât Papa” atunci când vine vorba să comentăm respectarea drepturilor omului în afara UE.
Am făcut parte din comisia temporară privind predarea prizonierilor de către CIA. Aceasta a reprezentat în principal o platformă care a permis stângii să atace duşmanul lor preferat, Statele Unite.
După părerea mea, ar trebui să fim recunoscători CIA şi Statelor Unite pentru faptul că au contribuit la protejarea cetăţenilor europeni de teroriştii ,,setaţi” pe uciderea cetăţenilor nevinovaţi. Faptul că ne-am bazat pe Statele Unite să facă această treabă în locul nostru a fost o acuză adusă de propriile noastre societăţi.
Absolutismul privind drepturile omului înseamnă să ne lăsăm pe mâinile celor care ne-ar distruge şi să punem în pericol drepturile propriilor noştri cetăţeni.
în scris. -(Polonia) Raportul privind drepturile fundamentale în UE în perioada 2004-2008, adoptat astăzi în Parlamentul European, conţine cereri privind recunoaşterea cuplurilor de homosexuali în ţările UE şi legiferarea acestor relaţii în statele membre. O altă parte a raportului apără aşa numitele ,,drepturi reproductive”, care în limbajul dreptului internaţional includ avortul la cerere. Ar trebui să includem lideri religioşi printre autorii acestor comentarii.
Stânga europeană a boicotat raportul privind drepturile fundamentale în UE pentru promovarea ideii pro-avort şi cerinţele homosexualilor, lucruri ce nu au nimic de-a face cu drepturile fundamentale. În dreptul internaţional sau european nu există documente care să susţină existenţa unor asemenea ,,drepturi”.
În ciuda faptului că raportul nu are o natură obligatorie, este cel mai dăunător document aprobat în timpul mandatului acestui Parlament. Este cea mai recentă încercare de a redefini drepturile fundamentale şi de a introduce modificări în înţelesul acestora fără să fie nevoie să se modifice vreun tratat la nivelul ONU sau al UE.
Un alt aspect al raportului este ideea ca UE să implementeze o directivă specială care să pedepsească acţiunile ,,homofobe”. Datorită naturii generale şi vagi a acestei formulări, raportul reprezintă o încercare de a apăra cercurile de homosexuali de dreptul democratic la liberă critică. Aplicarea acestuia ar putea avea anumite consecinţe în ceea ce priveşte cenzura.
Rezultatul votului final (401 voturi pentru; 220 împotrivă; 67 abţineri) arată cât de împărţite sunt părerile deputaţilor în a Parlamentul European în privinţa acestui subiect. Acest lucru este o înfrângere pentru raportor, întrucât drepturile fundamentale reprezintă un subiect care ar trebui să unească Parlamentul, nu să-l dividă.
în scris. -Mi-aş fi dorit ca acest raport să se fi ocupat mai îndeaproape de situaţia orfanilor şi a copiilor cu handicap aflaţi în îngrijirea statului în România şi Bulgaria, cele mai noi state membre ale UE.
Înainte ca aceste ţări să adere la UE au existat multe motive de îngrijorare în legătură cu standardele de îngrijire a orfanilor şi copiilor cu handicap. Poate că următorul raport elaborat în legătură cu acest subiect ar putea detalia mai mult această problemă.
La un nivel mai general, mi-am exprimat părerea în legătură cu acest raport în timpul dezbaterii de luna trecută. Sunt îngrijorat că în prezent cultura noastră a drepturilor umane a devenit infectată de ideile absolutismului şi că, de fapt, mijlocind drepturile infractorilor şi ale teroriştilor, subminăm drepturile tuturor celorlalţi.
Mai precis, cred că problema avortului şi cea a contracepţiei nu reprezintă chestiuni care ţin de Uniunea Europeană, ci ar trebui să fie supuse unor legislaţii corespunzătoare la nivelul statelor membre. De asemenea, mă opun solicitării de a permite Cartei Drepturilor Fundamentale să încalce limitele legislaţiei Marii Britanii, care a negociat o excepţie de la aplicarea prevederilor Cartei.
în scris. -(Germania) Am votat împotriva raportului Catania. Sunt uimit că plenul chiar a declarat acest raport drept admisibil în forma în care se află el în prezent. Raportul încalcă în mod insistent principiul subsidiarităţii. Din punct de vedere al conţinutului, aproape totul este demn de a fi supus criticilor. Statele nu trebuie să se lase înfrânte sau lipsite de puteri atunci când vine vorba de drepturile fundamentale. Raportul reprezintă o încercare de a promova, în detrimentul majorităţii, drepturile minorităţilor ce nu pot fi puse în aplicare la nivel naţional. Pentru mine, o atitudine pozitivă faţă de avort este ceva de neconceput. Subiectul raportului, adică drepturile omului şi punerea acestora în aplicare în ultimii patru ani, nici măcar nu este menţionat.
în scris. -M-am abţinut să votez în ceea ce priveşte prevederile paragrafului 62 pentru că sunt de părere că fiecare ţară - fie că face parte din UE, fie că nu - ar trebui să se asigure că legislaţia privind mutilarea genitală feminină are fundament local şi este aplicată. Un acord internaţional în acest sens ar fi mai potrivit şi mai lucid. În situaţia actuală, UE nu are competenţă în probleme legate de sănătate şi nici nu ar trebui să încerce să le găsească.
De asemenea, m-am abţinut de la a vota în legătură cu paragraful 72 pentru că îmi fac griji în legătură cu implicaţiile ce ar putea apărea în ceea ce priveşte libera exprimare. Deşi sunt de deplâns, comentariile discriminatorii nu alimentează în mod necesar ,,ura şi violenţa". Faptul că ni s-a cerut să fim de acord cu acest lucru va însemna că cei care aleg pot folosi acest lucru drept dovadă.
Decizia mea de a mă abţine în privinţa amendamentului 54 se bazează pe faptul că mă opun Liberei Mişcări a Populaţiei UE şi principiului recunoaşterii reciproce şi în nici un caz nu reflectă propriile mele păreri privind relaţiile între persoane de acelaşi sex, în legătură cu care sunt de acord că ar trebui să se bucure de aceleaşi drepturi ca şi ceilalţi.
în scris. - (Franţa) Parlamentul European tocmai a votat în favoarea raportului Catania privind situaţia drepturilor fundamentale. Într-un moment în care tocmai am sărbătorit cea de-a 60-a aniversare a Declaraţiei Universale a Drepturilor Omului, acest raport pune la îndoială ce înţelegem noi prin termenul de drept fundamental.
Indiscutabil, Carta Uniunii Europene a Drepturilor Fundamentale a fost rezultatul unui consens la care s-a ajuns după mai bine de un an de negocieri între diverse grupuri de presiune şi de lobby, reprezentanţi ai societăţii civile şi ai guvernelor naţionale şi aşa mai departe. Acest exerciţiu la care noi, ca reprezentanţi ai ţărilor din Est, nu am fost invitaţi să participăm, este interesant în multe feluri. Aşa cum subliniază raportul Catania, Carta nu va fi un text obligatoriu din punct de vedere juridic până ce Tratatul de la Lisabona nu va fi ratificat de toate statele membre.
Totuşi, Agenţia pentru Drepturi Fundamentale, înfiinţată la Viena, în Austria, se bazează în totalitate pe acest text politic, pe care îl foloseşte ca să justifice poziţiile pe care le adoptă. Prin urmare, este interesant să ne facem o idee în ceea ce priveşte felul în care sunt luate în considerare drepturile incluse în Cartă, analizând subiectele pe care le abordează Agenţia pentru Drepturi Fundamentale. Acest exerciţiu este şi mai interesant atunci când se aplică reţelei de experţi FRALEX recrutaţi în vara anului 2008 şi aparţinând în special reţelei olandeze ,,Consultanţă Umană Europeană".
în scris. - Am votat în favoarea acestei rezoluţii întrucât ratificarea Convenției va contribui în mod semnificativ la promovarea standardelor de muncă decentă la nivel mondial, este în favoarea acordului încheiat între partenerii sociali privind anumite aspecte referitoare la condițiile de muncă ale lucrătorilor din sectorul transporturilor maritime, deoarece creează un echilibru acceptabil între necesitatea de a ameliora condițiile de lucru și cea de a proteja sănătatea și siguranța navigatorilor si pentru că în România există această categorie profesională.
în scris. - Rezoluţia propusă de Mary Lou McDonald rezumă principalele puncte pe care propunerea de directivă a Consiliului cu privire la Convenţia privind munca din domeniul maritim, din 2006, şi de modificare a Directivei 1999/63/CE trebuie să le aibă în vedere.
Lucrătorii în domeniul maritim fac parte din acea categorie care îşi desfăşoară activitatea în condiţii extrem de dificile, de multe ori chiar periculoase. De aceea avem nevoie de standarde pentru condiţiile de muncă, prin care să avem în vedere sănătatea şi siguranţa acestora, dar şi de reguli clare pentru ocuparea forţei de muncă. Stabilirea acestor standarde trebuie să pornească de la nevoile şi problemele pe care angajaţii şi angatorii din sectorul maritim le-au identificat, dar şi să asigure flexibilitate în aplicarea de către statele membre.
Documentele pe care noi le adoptăm la nivel european trebuie urmate de acţiune din partea statelor membre şi monitorizare din partea Comisiei, pentru a ne asigura că prevederile sunt aplicate. Mai mult, în ceea ce priveşte standardele privind munca în domeniul maritim, Uniunea Europeană are oportunitatea să se afirme ca lider în transpunerea acestora în principii aplicabile oriunde în lume.
în scris. -(Italia) Am votat în favoarea acestui raport privind propunerea pentru o directivă a Consiliului de punere în aplicare a acordului încheiat între Asociaţia proprietarilor de nave din Comunitatea Europeană şi Federaţia Europeană a lucrătorilor din transporturi referitor la Convenţia privind munca maritimă, din 2006, şi de modificare a Directivei 1999/63/CE, întrucât consolidează drepturi internaţionale minime privind munca. Acest lucru este important pentru a asigura condiţii mai bune de muncă şi mai multă siguranţă, respectând în acelaşi timp demnitatea acestor profesionişti.
Totuşi, regretăm faptul că propunerile pe care grupul nostru le-a prezentat nu au fost adoptate, în special cele care au încercat să înlăture orice incertitudine legală sau prejudiciu adus muncii depuse de partenerii sociali pentru a ajunge la un acord. Convenţia acceptă faptul că ţările nu ar trebui să folosească flexibilitatea, cu acordul partenerilor sociali, iar acest lucru era exact ceea ce stabilea propunerea de directivă. Prin urmare, nu suntem de acord cu majoritatea Parlamentului European în ceea ce priveşte includerea flexibilităţii în paragraful 6.
în scris. -(Italia) Domnule Preşedinte, doamnelor şi domnilor, aş dori să confirm votul meu pentru rezoluţia privind Convenţia privind munca maritimă, 2006 (proceduri referitoare la dialogul social).
Susţin în totalitate acordul încheiat între angajatori şi angajaţi în legătură cu anumite aspecte legate de condiţiile de muncă ale lucrătorilor din domeniul navigaţiei maritime, întrucât a reuşit să creeze un echilibru între nevoia de a îmbunătăţi condiţiile de muncă şi de a proteja sănătatea şi siguranţa marinarilor. Mai mult, sunt convins că este esenţial să se definească şi să se aplice anumite standarde globale minime privind plasarea forţei de muncă şi condiţii de sănătate şi siguranţă pentru marinarii ce lucrează pe mare sau la bordul navelor ce navighează pe mare. În fine, sunt mulţumit de rolul pe care angajatorii şi angajaţii îl joacă în îmbunătăţirea condiţiilor de muncă şi siguranţă pentru lucrători.
în scris. -(Italia) Am votat în favoarea raportului. Acum, mai mult ca niciodată, ne dăm seama de importanţa rolului ce poate fi jucat de o instituţie precum Consiliul ONU pentru drepturile omului. Măsurile luate până în prezent ar trebui susţinute şi, de asemenea, ar trebui să apreciem rolul activ jucat de UE în cadrul Consiliului ONU pentru drepturile omului, în ciuda restricţiilor de netăgăduit pe care le reprezintă absenţa Statelor Unite; de fapt, din cauza acestei absenţe, UE este plasată într-o poziţie izolată. Totuşi, acest lucru nu ar trebui să fie o scuză pentru UE, care ar trebui să fie capabilă să facă un efort politic pentru a construi o conducere unită, coezivă, care să învingă barierele geografice care de mult ori se regăsesc în UE.
Prin urmare, rămân foarte multe lucruri de făcut pentru a acorda Consiliului ONU pentru drepturile omului mai multă credibilitate şi autoritate şi pentru a împiedica anumite guverne să evite să-şi respecte obligaţiile din sfera internaţională. Prin urmare, susţin o nouă analiză în ceea ce priveşte revizuirea, şi aş dori să confirm faptul că întărirea Consiliului ONU pentru drepturile omului reprezintă o etapă vitală în procesul de civilizare pe care UE l-a susţinut dintotdeauna.
în scris. - Am votat în favoarea Raportului Andrikienprivind viitorul Consiliului drepturilor omului al ONU, deoarece consider că UE are nevoie de o strategie pe termen lung privind activitatea acestei instituţii, care trebuie să devină principalul forum mondial pentru drepturile omului. Consider că statele membre ale UE trebuie să dovedească mai multă unitate şi eficienţă pentru promovarea unor poziţii comune ale UE privind drepturile omului.
UE trebuie să devină un lider mondial şi un iniţiator de strategii pentru apărarea drepturilor omului în lume. Trebuie să acordăm o mai mare atenţie promovării drepturilor economice, sociale şi culturale ale omului, deoarece sărăcia, înapoierea, gradul redus de educaţie şi cultură în rândul populaţiei au efecte multiplicatoare negative.
Pentru a obţine un sprijin mult mai larg pentru poziţiile sale, UE trebuie să creeze mecanisme de coalizare şi să iniţieze reuniuni periodice pe teme specifice cu toate statele democratice de pe alte continente. De asemenea, este esenţial ca statele să trimită în forurile internaţionale specialişti cu expertiză reală în domeniu, fapt pe care raportul doamnei Andrikienîl recomandă cu insistenţă şi cu deplin temei.
în scris. -(Olanda) Am votat împotriva acestui raport deoarece Consiliul ONU pentru drepturile omului nu poate considerat o instituţie legală nici dacă presupunem acest lucru prin absurd. Pentru mine este inacceptabil că ţări precum Cuba, Arabia Saudită, Egipt, Pakistan, Iordania şi câteva regimuri din Africa emit rezoluţii ce denunţă situaţia drepturilor omului din alte ţări. Situaţia dizidenţilor politici sau religioşi în aceste ţări reprezintă o adevărată bătaie de joc la adresa acestei instituţii.
în scris. - Am votat în favoarea acestei propuneri de rezoluţie a Parlamentului European deoarece respectarea, promovarea şi garantarea universalităţii drepturilor omului fac parte integrantă din acquis-ul juridic al Uniunii Europene şi reprezintă unul dintre principiile fundamentale ale UE şi întrucât Organizaţia Naţiunilor Unite şi UNHRC constituie una dintre cele mai adecvate organizaţii pentru abordarea cuprinzătoare a aspectelor legate de drepturile omului şi de provocările din sectorul umanitar. Consider că drepturile omului şi democraţia sunt elemente esenţiale ale relaţiilor externe şi a politicii externe a UE.
în scris. -Domnule Preşedinte, am fost foarte încântat să votez pentru raportul Andrikiene privind Consiliul ONU pentru drepturile omului, deoarece salut faptul că această agenţie se bucură de o credibilitate mai mare decât predecesorul său, Comisia ONU pentru drepturile omului. Comisia a fost discreditată din cauza faptului că mai multe dintre statele membre au avut documente dubioase privind drepturile omului.
Examinarea minuţioasă la intervale regulate a documentelor privind drepturile omului în statele membre reprezintă o componentă-cheie pentru reputaţia mai bună a Consiliului. Acest aspect va fi unul extrem de important în următoarea rundă de analiză, care va include Rusia, Cuba, Arabia Saudită şi China.
De asemenea, sunt binevenite prevederile din raport ce au drept obiectiv evaluarea coordonării între statele membre ale UE privind aceste aspecte. Este vital ca UE, în calitate de organizaţie ce pune drepturile omului în centrul misiunii sale, să lucreze cu parteneri multinaţionali ce au idealuri similare, ca de exemplu ONU, pentru a se ajunge la un nivel mai înalt de cooperare. Cooperarea este vitală pentru a fi siguri că drepturile omului nu mai sunt considerate doar simple obiective de politică externă pentru motive comerciale sau strategice.
Acest raport dezvăluie o anumită insatisfacţie a Parlamentului European în ceea ce priveşte Consiliul ONU pentru drepturile omului (UNHRC), întrucât statele membre ale UE reprezintă o ,,minoritate numerică" despre care se crede că ,,blochează abilitatea UE de a influenţa programul de lucru al UNHRC şi de a-şi asuma rolul de ,,forţă conducătoare".
Această viziune trufaşă se bazează pe încercarea inacceptabilă de a impune UE ca model în ceea ce priveşte drepturile omului, în special ţinând cont că faptele demonstrează politica sa ipocrită în acest domeniu, astfel cum a reieşit din complicitatea UE în relaţia cu Israelul - faptul că s-a abţinut în legătură cu rezoluţia UNHRC privind Palestina.
Raportul este plin de contradicţii, în special atunci când ,,regretă divizarea UNHRC în blocuri regionale" dar, în acelaşi timp, afirmă că susţine existenţa unei ,,poziţii comune în cadrul UNHRC coordonate" cu UE. Nu este şi aceasta o politică de bloc, sau este o politică de bloc considerată negativă doar atunci când nu funcţionează în favoarea UE?
Contrar PE, noi nu considerăm ,,regretabil" faptul că Statele Unite nu sunt reprezentante în UNHRC, în primul rând din cauza faptului că, în această ţară, drepturile omului şi legislaţia internaţională sunt încălcate în mod constant, dar şi din cauza faptului că Statele Unite au preferat să nu-şi depună candidatura, pentru a evita ruşinea ca ţara să nu fie aleasă. Este de înţeles...
în scris. -(Suedia) Acest raport conţine un număr surprinzător de idei inteligente, dacă ţinem cont de faptul că vine din partea Comisiei pentru afaceri externe. De exemplu, se promovează ideea că este un lucru bun faptul că statele membre ale UE aleg din ce în ce mai des să vorbească şi să nu permită preşedinţiei UE să vorbească în numele tuturor ţărilor. Afirmaţiile de acest fel sunt foarte rare, de aceea le salut.
Din păcate, există prea puţine elemente pozitive importante. Unul dintre cele mai controversate exprimări se găseşte în considerentul H, unde se vorbeşte despre ,,o dorinţă persistentă a statelor membre de a acţiona independent la nivelul Naţiunilor Unite". Până la urmă, principiul ,,un stat, un vot" reprezintă una dintre pietrele de temelie ale Naţiunilor Unite. Comisia pentru afaceri externe regretă de asemenea divizarea din ce în ce mai mare a UNHRC în blocuri regionale. Totuşi, în mod paradoxal, anumite blocuri regionale - UE, de exemplu - par a fi de dorit.
Parlamentul European nu este, nu poate fi şi nici nu ar trebui să fie o garanţie că drepturile omului nu sunt încălcate în lume. Acest lucru reiese în special din afirmaţiile făcute de deputaţii în Parlament în ceea ce priveşte problema homosexualilor, de exemplu. Deşi esenţa raportului este probabil una bună, am votat împotrivă la votul de azi.
în scris. - (Germania) UE susţine că pune drepturile omului şi democraţia în centrul relaţiilor sale externe. Plenul invită UE să acorde atenţie credibilităţii în ceea ce priveşte problemele legate de drepturile omului, atunci când ratifică acorduri. Propria credibilitate a UE a început deja să se îndrepte spre occident: contra-acţiunile CIA, imposibilitatea de a lua măsuri privind închisorile de tortură din Statele Unite şi nerespectarea legislaţiei internaţionale - de exemplu în ceea ce priveşte criza din Kosovo - au avut grijă să se întâmple acest lucru.
Cum se poate ca o comunitate ce pretinde că pune atât de mult preţ pe democraţie să nege rezultatele unui referendum, să repete votarea până când se ajunge la rezultatul dorit şi să pedepsească statele membre pentru rezultatele înregistrate la alegeri? Dacă UE era într-adevăr atât de preocupată în ceea ce priveşte respectarea valorilor sale comunitare atât de des menţionate, ar fi trebuit să întrerupă negocierile de aderare cu Turcia în urmă cu mult timp, şi acest lucru ar fi trebuit să se întâmple cel mai târziu după ultimele atentate raportate. În loc să se străduiască să promoveze drepturile omului şi ale popoarelor şi valorile comune, se pare că în prezent UE iroseşte aproximativ 15 milioane de euro în fiecare an pentru o Agenţie europeană pentru drepturi fundamentale (FRA) ce este de prisos.
în scris. -Am votat în favoarea raportului privind dezvoltarea Consiliului ONU pentru drepturile omului deoarece, recunoscându-i atât realizările incontestabile, cât şi eforturile depuse în vederea creşterii credibilităţii şi gradului de protecţie a drepturilor omului, am convingerea că şi pe viitor funcţionarea acestuia va putea fi îmbunătăţită.
Consider totodată că rolul Uniunii Europene trebuie să rămână în continuare activ şi vizibil în instituirea şi funcţionarea Consiliului ONU.
De asemenea, apreciez faptul că raportul solicită Uniunii Europene să reafirme şi să apere cu tărie principiile universalităţii, indivizibilităţii şi independenţei drepturilor omului.
în scris. -(Portugalia) Dacă Organizaţia Naţiunile Unite şi numeroasele agenţii şi organizaţii ce sunt asociate cu această instituţie sunt prin natura lor o oglindă a lumii, este un lucru normal ca imaginea reflectată în acest fel să nu fie una pe care am dori-o sau pe care am vrea să o construim. Aceste consideraţii sunt necesare în ceea ce priveşte dezbaterea privind Consiliul ONU pentru drepturile omului.
Ne putem aştepta ca dezbaterea şi deciziile luate prin vot în privinţa drepturilor omului într-o lume în care există ţări ce nu acordă atenţie acestor drepturi să aibă un rezultat bizar. Aceasta nu este numai o problemă de legitimitate. Este, mai presus de toate, o problemă de limbaj. Ce standarde de evaluare privind drepturile omului putem crede că au în comun guvernele din Libia sau Zimbabwe cu statele democratice care sunt răspunzătoare în faţa populaţiilor lor? Nici unul, bineînţeles. Totuşi, diplomaţia există tocmai pentru a facilita dialogul între cei care vorbesc limbi diferite. Printre ţări ce se află la acelaşi nivel, medierea nu este necesară.
Astfel, existenţa locurilor de dialog trebuie să fie o politică ce merită stimulată şi promovată. Altfel, nu pot crede că putem avea sau ar trebui să avem drept standard pentru valorile şi acţiunile noastre ceva ce se decide într-un asemenea context.
în scris. -(Italia) Domnule preşedinte, doamnelor şi domnilor, am votat pentru raportul Andrikienprivind dezvoltarea Consiliului ONU pentru drepturilor omului, inclusiv pentru rolul UE. Poziţia europeană în cadrul acestui Consiliu este crucială.
De fapt, UE, care pune drepturile omului şi democraţia în centrul propriilor sale relaţii externe, în special în măsurile pe care le ia în cadrul organizaţiilor internaţionale pentru drepturilor omului, s-a dedicat de la început menţinerii unui rol activ şi vizibil în crearea şi funcţionarea Consiliului pentru drepturile omului, cu scopul de a susţine cele mai înalte standarde în ceea ce priveşte drepturile omului, sponsorizând sau participând la sponsorizarea textelor ce definesc standardele.
Prin urmare, salut propunerea făcute de doamna Andrikienė, care va examina măsurile pe care UE le poate adopta pentru a-şi îmbunătăţi influenţa în Consiliul pentru drepturile omului şi pentru a da un nou impuls Consiliului, astfel încât acesta să devină un organism operaţional mai eficient.
în scris. -(Polonia) La data de 15 martie 2006, Adunarea Generală a ONU a adoptat o rezoluţie ce înlocuia Comisia ONU pentru drepturile omului cu Consiliul pentru drepturile omului, un organism internaţional de asistenţă care să promoveze şi să apere drepturile omului.
Schimbarea numelui a fost însoţită de introducerea unor noi mecanisme şi proceduri care să sporească potenţialul Consiliului pentru drepturile omului.
Obiectivul raportului este să evalueze rezultatele obţinute de Consiliu şi să compare aşteptările cu rezultatele. Mai presus de toate, îşi propune să stabilească îmbunătăţiri în acţiunile sale.
Să nu uităm că democraţia şi drepturile omului reprezintă platforma pe care Uniunea Europeană acţionează pe scena internaţională. Uniunea Europeană şi-a acordat un rol foarte proeminent şi este activă în cadrul organizaţiilor internaţionale pentru drepturile omului; de asemenea, a fost activă în procesul de numire a Consiliului pentru drepturile omului. UE a contribuit la elaborarea de texte precum convenţii şi rezoluţii, stabilind normele pentru protecţia drepturilor omului.
Din păcate, se întâmplă deseori ca Uniunea Europeană să nu dispună de capacitatea de a anticipa anumite aspecte (în primul rând din cauza procedurilor ce durează mult şi care, uneori, implică redactarea de poziţii comune) şi de a dovedi abilităţi de conducere în cadrul iniţiativelor privind drepturile omului.
în scris. -Eu şi colegii mei britanici conservatori susţinem activitatea ONU şi a Consiliului ONU pentru drepturile omului. Acceptăm faptul că este nevoie să se facă în continuare reforme în ceea ce priveşte Consiliul pentru a fi siguri că situaţia drepturilor omului este îmbunătăţită în lume.
Suntem de acord că statele membre ale UE acţionează pentru a atinge poziţii de acord în Consiliu, însă subliniem că este important ca fiecare dintre ele să îşi păstreze propriile interese naţionale şi propriile poziţii.
Faptul că susţinem acest raport nu înseamnă că susţinem şi paragraful ce solicită punerea ăn aplicare a rezoluţiei ONU privind stabilirea unui moratoriu pentru pedeapsa capitală (paragraful 56). Pedeapsa capitală este o chestiune ce ţine de conştiinţa fiecărui deputat conservator în Parlamentul European.
în scris. -(Italia) Eu votez în favoarea acestui raport. Apropierea următoarei întâlniri cu electoratul ne cere să furnizăm cetăţenilor ce vor vota toate instrumentele de care au nevoie pentru a accesa documentele Parlamentului European. Într-o perioadă în care electoratul este rugat să aibă încredere în aceste instituţii, avem nevoie şi să muncim pentru a îndepărta toate obstacolele care încă există în ceea ce priveşte transparenţa şi accesibilitatea.
În acest scop, cred că cetăţenilor care vor vota ar trebui să li se acorde posibilitatea de a verifica activitatea, participarea şi prezenţa deputaţilor la activităţile Parlamentului, în termeni absoluţi, relativi şi procentuali, şi că trebuie luate măsuri pentru a facilitat accesul la informaţiile privind diurnele şi cheltuielilor deputaţilor. În fine, sper că până la sfârşitul acestui mandat parlamentar, toate aceste obiective vor fi îndeplinite.
în scris. - Dreptul de a avea acces la documentele Parlamentului, Consiliului şi Comisiei este un drept fundamental pe care îl au toţi cetăţenii şi rezidenţii Uniunii Europene (conform Tratatului CE articolele 254 şi 255).
Doresc să evidenţiez însă un aspect: consider că publicarea documentelor de lucru ale instituţiilor europene este doar un prim pas, pentru că majoritatea cetăţenilor europeni nu înţeleg procedurile folosite de noi şi nu vor şti să găsească informaţiile de care au nevoie. Sunt de acord în această privinţă cu colegul meu, care propune crearea la nivelul UE a unui singur portal de acces pentru toate documentele şi structurarea acestui portal în aşa fel încât să fie inteligibil pentru toată lumea. Acest portal ar trebui să prezinte informaţia într-un mod accesibil şi simplificat, pentru ca cetăţenii europeni să-l poată utiliza fără probleme. Cu siguranţă există soluţii tehnice şi sper că se vor găsi şi resurse financiare pentru realizarea acestui portal.
Cu toate acestea, am votat împotriva raportului pentru că, deşi cadrul general este corect, unele aspecte propuse de colegul meu sunt inacceptabile.
în scris. -(Olanda) Întrucât mă declar în favoarea transparenţei maxime în toate instituţiile UE, am votat în favoarea acestui raport. Este un lucru bun faptul că numeroase instituţii europene sunt straşnic dojenite. Consiliul European ia decizii politice majore şi discută subiecte foarte importante şi controversate. De asemenea, este un lucru dezamăgitor şi de neacceptat că în prezent Consiliul nu permite ca poziţiile precise ale diverselor delegaţii naţionale să fie cunoscute în momentul în care se ia decizia. Parlamentul ar trebui să îşi facă ordine în propria curte şi ar trebui să asigure o transparenţă maximă în toate aspectele sale.
în scris. -(Olanda) Explicaţie privind votul acordat în numele delegaţiei formaţiunii Apelul Creştin Democrat (CDA) în Parlamentul European în legătură cu raportul Cappato privind accesul la documente.
Astăzi, delegaţia CDA în Parlamentul European s-a abţinut de la a vota raportul privind accesul la documente. Acest lucru nu s-a întâmplat pentru că avem o problemă cu transparenţa. Suntem în favoarea transparenţei şi a controlului democratic. Nu degeaba s-a aflat fostul deputat, doamna Maij-Weggen printre cei care au pus bazele legislaţiei comunitare în acest domeniu.
Ne-am abţinut deoarece raportul Cappato conţine prea multe greşeli, exprimări greşite şi afirmaţii simplificate excesiv. De exemplu, în opinia noastră, accesul la documentele Consiliului ar trebui garantat, însă există o distincţie clară între documentele pentru procedurile legislative şi alte proceduri. Totuşi, raportorul nu face nici o distincţie între aceste proceduri. De asemenea, ne declarăm îngrijoraţi în ceea ce priveşte povara administrativă majoră pe care ar implica-o recomandările din cadrul raportului Cappato.
Nu am reuşit să aprobăm raportul din cauza greşelilor şi a afirmaţiilor pompoase. Întrucât am dorit să susţinem principiul transparenţei şi al controlului democratic, în final ne-am abţinut de la a vota.
în scris. - (Olanda) Am votat cu entuziasm în favoarea acestui raport. Nu se va face nici un rău de data aceasta. Deşi trebuie să aplaudăm faptul că unele dintre instituţiile europene sunt supuse unor critici dure, aş dori să fac o observaţie. În lumina faptului că în prezent Consiliul European se află la conducere şi în final ia decizii privind chestiuni importante şi controversate, nu este acceptabil ca această instituţie să nu permită ca poziţiile diverselor delegaţii naţionale să fie făcute publice la momentul la care se ia decizia. La fel de adevărat este şi faptul că Parlamentul ar trebui să-şi facă ordine în propria curte şi ar trebui să garanteze o deschidere maximă în toate aspectele, înainte de a-i trage pe ceilalţi la răspundere.
în scris. -Prezentul raport din proprie iniţiativă elaborat de Marco Cappato cere Parlamentului să aprobe raportul privind punerea în aplicare a Regulamentului 1049/2001, care se ocupă de accesul public la documentele deţinute de Parlament, Comisie şi Consiliu atunci când aceste documente sunt folosite în sens legislativ.
Deşi obiectivul de a creşte nivelul de transparenţă în instituţiile europene se bucură de întreaga mea susţinere, există trei puncte principale în acest Regulament pe care le-aş propune pentru o examinare mai amănunţită.
(1) Protecţia vitală a confidenţialităţii client-avocat nu este suficient de bine protejată după cum reiese din cazul Turco la care se face referire în primul paragraf, iar invitaţia de a aplica acest principiu nu poate fi susţinută.
(2) Procesele individuale în care guvernele naţionale iau decizii pot fi subminate prin eliminarea consimţământului necesar pentru a face publice documentele transmise instituţiilor UE, şi
(3) Aceste recomandări valabile pentru UE nu iau în considerare diversele abordări referitoare la libertatea informaţiei în statele membre.
Este nevoie să existe un anumit nivel de confidenţialitate pentru a asigura discuţii complete şi sincere între grupurile politice, iar difuzarea acestor opinii poate face mai mult rău decât bine. Ideea ca dezbaterile energice să fie înlocuite de schimburi restrânse de păreri nu pare de bun augur pentru instituţiile noastre democratice.
în scris. - (Franţa) Pentru oricine este familiar cu misterele Comisiei Europene, ale Parlamentului European şi ale Consiliului European, nu există nici o îndoială că încercarea de a obţine acces la informaţii privind instituţiile Uniunii Europene rămâne o călătorie plină de aventuri pentru cetăţeanul obişnuit. Există multe motive pentru acest lucru.
Într-adevăr, este o problemă ce ţine de numărul uriaş de documente emise şi de nenumăratele forme în care acestea au fost publicate (rapoarte, avize, rezoluţii, directive, regulamente şi aşa mai departe), dar este vorba şi de o lipsă de simplificare şi claritate a registrelor instituţiei şi a paginilor de internet, precum şi o lipsă de transparenţă şi comunicare.
Acest raport propune pe bună dreptate rezolvarea acestor tipuri de probleme, asigurând o mai bună transparenţă a instituţiilor europene.
Într-adevăr, acest lucru face parte din subiectul mai general privind rolul din ce în ce mai important pe care cetăţenii Uniunii îl joacă în felul în care instituţia acţionează şi felul în care înţelege problemele. Popoarele din Europa nu vor să fie în mod sistematic excluse de la deciziile ce au impact direct asupra vieţii lor de zi cu zi şi în legătură cu care nu au nici un drept de a face investigaţii sau de a se opune. În puţinele ocazii în care au reuşit să se facă auziţi prin referendumuri, cetăţenii şi-au criticat conducătorii şi au criticat birocraţia de la Bruxelles, care este oarbă, surdă şi nu răspunde la nevoile şi dorinţele lor.
A face instituţiile europene mai transparente reprezintă un prim pas către o nouă Europă, o Europă a popoarelor şi o Europă a naţiunilor suverane.
în scris. -(Germania) Am votat în favoarea Raportului anual privind accesul simplificat la documentele din instituţiile UE.
Nu există nici o îndoială că accesul la diverse documente ale Parlamentului European, ale Consiliului şi ale Comisiei ar trebui să fie facilitat. Cetăţenii Uniunii Europene nu trebuie să aibă sentimentul că sunt excluşi de la operaţiunile şi voturile instituţiilor UE. În plus, au dreptul de a fi informaţi în legătură cu absolut orice.
Totuşi, ar trebui să verificăm dacă nu cumva publicarea ar trebui poate limitată, astfel încât oamenii să nu piardă esenţialul. În primul rând, nimeni nu vrea să fie copleşit de informaţii, iar în al doilea rând intimitatea personalului ar trebui respectată în continuare, pentru că de obicei, datorită protecţiei datelor, există un număr mare de detalii care nu pot fi accesate în mod universal nici de către alte instituţii, inclusiv instituţii naţionale.
în scris. -(Italia) Domnule preşedinte, doamnelor şi domnilor, am votat pentru propunerea făcută de domnul Cappato privind accesul public la documentele Parlamentului European, ale Consiliului şi ale Comisiei.
Pentru Uniunea Europeană este extrem de important ca cetăţenii să simtă că instituţiile Comunităţii sunt aproape de ei. Acest lucru poate fi obţinut doar prin accesul public la documentele celor trei instituţii. Prin urmare, sunt în totalitate de acord cu raportorul atunci când afirmă că trebuie să invităm instituţiile UE şi statele membre să promoveze o cultură administrativă comună transparentă, fondată pe principiile subliniate la articolul 41 din Cartea Uniunii Europene a Drepturilor Omului, pe jurisprudenţa Curţii de Justiţie a Comunităţilor Europene, pe recomandările Ombudsmanului european şi pe bunele practici ale statelor membre.
În fine, salut iniţiativa domnului Cappato, pentru că sunt de părere că, pentru a îmbunătăţi şi a grăbi procesele de integrare, furnizarea de informaţii publicului ar trebui să reprezinte o mare prioritate, în contextul existenţei anumitor probleme privind absenteismul de la şedinţe al deputaţilor italieni din Parlament.
în scris. -(Polonia) Tratatul Uniunii Europene afirmă că trebuie acordată prioritate transparenţei şi legăturilor din ce în ce mai strânse între popoarele Europei şi că deciziile trebuie luate cât mai deschis posibil şi cât mai aproape de cetăţeni. Transparenţa permite cetăţenilor să participe mai îndeaproape în procesul de luare a deciziilor şi garantează că administraţia se va bucura de o credibilitate mai mare, va fi mai eficientă şi mai responsabilă faţă de cetăţenii săi într-un sistem democratic.
Decizia Curţii Europene de Justiţie în cazul Turco va avea consecinţe răsunătoare pentru transparenţa şi accesul la documentele instituţiilor europene care se preocupă de chestiuni legislative.
Hotărârea confirmă faptul că ar trebui acordată prioritate principiului în cauză, că acesta ar trebui să se aplice tuturor instituţiilor Comunităţii şi că (un lucru foarte important) posibilitatea de a face excepţie de la acest principiu ar trebui să primească o interpretare limitată şi să fie analizată de la caz la caz, din perspectiva pericolului de a depăşi interesul public, fapt ce înseamnă exact transparenţă. Transparenţa sporeşte încrederea în instituţii datorită faptului că permite o dezbatere deschisă.
Curtea Europeană de Justiţie a declarat că refuzul de a acorda acces la documente în acest caz nu poate fi elementul de bază pentru o solicitare care să supună confidenţialităţii opiniile legale privind chestiunile legislative.
în scris. -(Germania) Am respins acest raport. Solicitările pe care le face merg dincolo de definiţia pe care eu o dau transparenţei. Consider că publicarea condicilor de prezenţă a deputaţilor şi publicarea listelor de voturi sunt periculoase dacă nu există canale de explicaţii suplimentare extinse. Procentajul meu de prezenţă este foarte mare şi prin urmare nu există suspiciuni în privinţa mea. Este însă important să menţinem protejarea legală a persoanei şi în cazul deputaţilor în Parlamentul European. Europa ar putea spori nivelul de transparenţă publicând, pentru început, şedinţele publice ale Consiliului şi Comisiei, înainte de a obliga deputaţii în Parlamentul European să rămână neprotejaţi. În plus, trebuie să existe confidenţialitate între instituţii în timpul etapelor dificile de negociere.
în scris. - (Slovacia) Pe baza experienţelor din statele membre, UE a început să recunoască un real ,,drept de acces la documente" şi ,,dreptul la informare", ce reies din principiile democraţiei, transparenţei, interesului public şi sincerităţii.
Parlamentul European este convins că accesul cetăţeanului de rând la informaţii privind instituţiile UE ridică probleme din cauza lipsei de politici inter-instituţionale eficiente privind transparenţa şi comunicarea orientată către cetăţeni.
În interesul unei mai mare transparenţe, instituţiile UE ar trebui să respecte principiul multilingvismului. În 2008 am prezentat o Declaraţie scrisă a Parlamentului European în privinţa acestei chestiuni. UE funcţionează în toate limbile naţionale şi nu doar într-o singură limbă sau grup de limbi pe care l-ar fi ales şi care ar putea să nu fie înţeles de o mare parte dintre cetăţenii săi.
Traducerea documentelor legislative, politice şi administrative permite UE să-şi îndeplinească obligaţiile legale şi în acelaşi timp sistemul de multilingvism ajută la îmbunătăţirea transparenţei, legitimităţii şi eficienţei UE. Acest lucru permite o mai bună pregătire pentru alegerile pentru Parlamentul European, care vor fi organizate în iunie 2009.
Prin urmare, invit instituţiile din UE să se asigure că în bugetul UE pentru 2009 se vor aloca resursele necesare pentru a acoperi deficitul de posturi de traducători oficiali în cadrul instituţiilor UE; PE invită instituţiile UE să traducă imediat toate documentele legislative, politice şi administrative ale acestui mandat parlamentar în toate limbile oficiale ale UE pentru a permite cetăţenilor să urmărească activitatea politică desfăşurată de toate instituţiile UE.
(DE) Domnule preşedinte, vă sunt recunoscător pentru că mi-aţi dat cuvântul. Cu permisiunea dumneavoastră şi a colegilor mei membri, aş dori să fac două observaţii, prima privind rezoluţia supusă la vot şi cea de-a doua, o declaraţie personală privind un membru al acestei camere.
În ceea ce priveşte rezoluţia, grupul meu a discutat subiectul, din nou, ieri seară. Discuţia a fost profundă şi foarte dinamică, dar a fost de asemenea foarte serioasă. Cred că, în această dimineaţă, întrucât ne pregătim să votăm, suntem cu toţii zguduiţi de ceea ce tocmai ne-a comunicat dl Wurtz. Când ostilităţile armate se extind, astfel încât instituţiile internaţionale nu mai sunt în siguranţă, situaţia este extrem de gravă. Trebuie făcut un apel către Israel, în special, în acest caz, pentru a respecta organismele comunităţii internaţionale, deoarece o astfel de nereuşită expune riscului infrastructura umanitară, lucru care, cu siguranţă, nu este conform legislaţiei internaţionale.
Cu toate acestea, am hotărât să susţinem această rezoluţie, deoarece - ca urmare a discuţiei îndelungate de ieri - considerăm că este corect şi vital să o adoptăm acum şi că ne este util nouă, Parlamentului European ca instituţie, să trimitem astfel de semnale. Cu toate acestea, un lucru este cert, şi anume, că atunci când violenţa se extinde atât de mult încât nu cruţă nici şcolile şi nici grădiniţele, nu este vorba despre o chestiune de regret, ci de condamnare în cei mai aspri termeni. Deşi, rezoluţia nu conţine acest lucru,
dorim să subliniem acest lucru aici, deoarece considerăm că reflectă sentimentele multor dintre colegii noştri membri, inclusiv a celor din alte grupuri.
Permiteţi-mi să precizez, acum, câteva cuvinte despre un coleg care, de-a lungul carierei sale politice, a adus o contribuţie deosebită păcii la nivel mondial şi în cadrul Uniunii Europene. Aceasta este ultima sesiune plenară la care participă colegul meu dl Rocard. Pentru noi, cei din Grupul socialist din Parlamentul European, dar cred că pentru noi toţi...
Vă mulţumesc foarte mult, domnule Schulz. Întrucât nu am putut să iau parte la recepţia de ieri, organizată cu ocazia vizitei preşedintelui Consiliului, primul ministru ceh Mirek Topolánek, aş dori să-i adresez domnului Rocard următoarele. Domnule Rocard, aş dori să îmi exprim prietenia şi cel mai profund respect pentru dumneavoastră şi vă doresc fericire şi succes în toate planurile dumneavoastră viitoare. Sper că vom continua să ne vedem frecvent şi doresc să vă mulţumesc pentru contribuţia deosebită pe care aţi adus-o integrării europene. Vă asigur de mulţumirile mele sincere, domnule Rocard!
(DE) Domnule preşedinte, în acord cu grupul meu şi cu alte grupuri, de asemenea, aş dori să vă propun următorul amendament:
De a înlocui "o responsabilitate specială” cu "un rol important”, astfel încât să aibă următorul conţinut: "care implică un rol important pentru Egipt”.
Doamnelor şi domnilor, doresc să vă informez că, în calitatea mea de preşedinte al Adunării parlamentare euro-mediteraneene (EMPA), nu voi încerca să prezint o rezoluţie similară în cadrul Oficiului EMPA, deoarece această Cameră tocmai a hotărât acest lucru.
autor. -Domnule preşedinte, persecuţia laureatei Premiului Nobel, dna Shirin Ebadi, constituie doar un exemplu, dintre multe altele, care au loc în Iran în prezent şi o astfel de persecuţie nu ar trebui să ne surprindă, dacă luăm în considerare viziunea orbită a anacronicilor conducători teocraţi din această ţară.
Nu ar trebui să ne surprindă nici faptul că regimul din Iran nu va ţine cont, oricum, de această rezoluţie. Aceştia îşi vor bate joc de ea şi o vor arunca la coş în exact acelaşi mod în care au procedat cu toate rezoluţiile anterioare ale acestui Parlament. Şi cine îi poate învinovăţi? Ei ştiu că rezoluţiile noastre sunt doar vorbe, nu fapte şi, din punctul lor de vedere, acestea nu merită nici măcar hârtia pe care sunt scrise.
Dacă dorim într-adevăr să contribuim la schimbarea Iranului trebuie să ne punem vorbele în acord cu acţiunile. De exemplu, putem îndepărta PMOI (Organizaţia iraniană Mujahedinii poporului) de pe lista noastră a teroriştilor, sau putem înceta contractele avantajoase încheiate între statele membre UE şi ţările solicitante şi Iran. Dacă acţionăm astfel, atunci putem fi siguri că autorităţile de la Teheran ne vor lua în serios şi se vor gândi bine atunci când vine vorba de continuarea persecuţiei cetăţenilor lor care doresc democraţie.
Prin urmare, mi se pare că ar fi trebuit să avem o a doua propunere de rezoluţie, pe lângă aceasta, care să solicite guvernelor câtorva state membre UE, precum Regatul Unit al Marii Britanii şi Franţa, şi ţărilor solicitante, ca Turcia, să pună capăt atitudinii lor ipocrite faţă de Iran şi să înceapă să ia măsuri adevărate, urgente şi eficiente împotriva acestuia.
autor. -Domnule preşedinte, presupun că ne este cunoscută, astăzi, tuturor povestea lui Shirin Ebadi, avocata câştigătoare a Premiului Nobel, prima femeie musulmană şi primul cetăţean iranian care a primit premiul. Acesta a fost prima femeie judecător din ţara sa, însă a fost obligată să demisioneze datorită revoluţiei din Iran.
A apărat drepturile femeilor şi copiilor din Iran, prin lupta sa de a schimba legislaţia din Iran privind divorţul şi moştenirea. Ea a adoptat o poziţie fermă pentru a apăra minorităţile religioase şi drepturile acestora, iar, cel mai recent, a apărat şapte membri ai comunităţii religioase Bahá'í care au fost arestaţi în mod colectiv şi care riscă să fie persecutaţi, la fel ca mulţi alţi adepţi ai acestei religii din Iran. Însă munca sa privind drepturile omului şi curajul său şi determinarea au fost cele care au câştigat respectul tuturor celor din această cameră.
Dânsa, împreună cu alţi activişti pentru drepturile omului, au fondat în mod curajos Centrul pentru apărarea drepturilor omului din Teheran. Obiectivul acestuia era de a raporta încălcările drepturilor omului din Iran, de a oferi reprezentare prizonierilor politici şi de ajuta familiile acestora. Cu toate acestea, chiar de la început, autorităţile au încercat să închidă centrul. Persoanele care lucrează acolo au fost ameninţate, întemniţate şi intimidate. Shirin Ebadi s-a confruntat personal cu numeroase ameninţări cu moartea şi comunitatea internaţională îşi exprimă, de o perioadă de timp, preocuparea cu privire la siguranţa acesteia. Ulterior, cu puţin înainte de Crăciun, în momentul în care persoanele de la centru urmau să comemoreze ce-a de-a 60-a aniversare a Declaraţiei Universale a Drepturilor Omului, oficialii securităţii iraniene au închis centrul.
Centrul trebuie redeschis urgent. Trebuie să exercităm presiune asupra Comisiei, asupra Înaltului Reprezentant, asupra preşedinţiei cehe şi asupra propriilor noastre state membre să examineze acest caz şi să aibă grijă ca centrul să fie redeschis.
Este dificil pentru noi să stăm aici în această cameră şi să înţelegem cu adevărat curajul, vitejia şi puterea de care au nevoie activiştii pentru drepturile omului, precum Shirin Ebadin, pentru a-și desfăşura activitatea în Iran şi a înfrunta dictatura. Cu toate acestea, este necesară activitatea avocaţilor şi a activiştilor pentru drepturile omului pentru a scoate la iveală ceea ce se întâmplă în Iran şi pentru a da speranţă persoanelor, precum fraţii Alaei. Arash şi Kamiar Alaei sunt amândoi medici, care ajută persoanele afectate de HIV/SIDA şi care au fost acuzaţi că ar fi cooperat cu inamicul, în condiţiile în care tot ceea au încercat să facă era să îi ajute pe bolnavi.
Sper că vom fi martori la redeschiderea Centrului pentru drepturile omului şi că acest Parlament va face tot ce îi stă în putinţă, pentru a o ajuta pe Shirin Ebadi. În cele din urmă, ca şi concetățean, lupta ei este şi lupta noastră.
autor. -Domnule preşedinte, cred că este important ca noi să-i susţinem pe apărătorii drepturilor omului, indiferent dacă ne gândim că guvernele respective ne vor asculta sau nu. Populaţia ne-a comunicat, deseori, faptul că îşi găsește curajul în vocile din afară care recunosc ameninţarea ce planează asupra lor.
După cum s-a spus, acesta este un caz grav, deoarece un atac asupra unui astfel de apărător al drepturilor omului cu reputaţie internaţională indică faptul că oamenii care pun sub semnul întrebării statul sau exercitarea drepturilor lor fundamentale, precum dreptul la libertatea credinţei, nu vor fi în siguranţă, aceştia trebuind să se conformeze statului sau să suporte consecinţele.
Shirin Ebadin însăşi a fost ameninţată cu moartea în nenumărate rânduri, și nu doar pentru că i-a apărat pe cei şapte membri ai comunităţii religioase Bahá'í din Iran, care, la rândul lor, sunt expuşi riscului ridicat de a fi persecutaţi. Am fost martori la arestări ulterioare, în ultimele 24 de ore, ale persoanelor care au colaborat cu aceasta şi, într-adevăr, şi a altor membri ai comunităţii religioase Bahá'í.
În momentul în care examinăm ceea ce facem aici, trebuie să realizăm, de asemenea, că, de fapt, suntem martori la o schimbare a modului de recunoaștere a drepturilor omului din partea anumitor guverne din lume şi că acest lucru are un impact asupra ţărilor cu care Uniunea Europeană are relaţii. În prezent, aceştia simt că nu trebuie să acorde o atenţie atât de mare drepturilor omului, întrucât pot colabora şi face comerţ cu ţări cărora, într-adevăr, nu le pasă. Prin urmare, consider că este mult mai important să ne asigurăm că încercăm să menţinem acele standarde şi că, după cum s-a spus, nu încercăm să intensificăm activităţile de comerţ cu ţări ale căror fapte consemnate privind drepturile omului sunt nesfârşite, ci depunem toate eforturile pentru a-i susţine pe cei care activează pentru drepturile omului şi pe acei democraţi care se opun forţelor nedemocratice.
autor. -Domnule preşedinte, situaţia cetăţenilor din Iran care trăiesc sub dictatura tiranică a mulahilor de la Teheran este alarmantă şi s-a deteriorat în toate domeniile începând din 2005. Prin urmare, îndemn Comisia să-şi continue acțiunile de monitorizare a situaţiei drepturilor omului în Iran şi să prezinte un raport cuprinzător privind situaţia de pe parcursul primei jumătăţi a acestui an.
Astăzi, protestăm împotriva hărţuirii câştigătoarei Premiului Nobel pentru pace, dna Shirin Ebadi şi a Centrului său pentru apărarea drepturilor omului. Deseori ne-am întrebat care sunt rezultatele acestor proteste. Această întrebare ar trebui adresată, de asemenea, Consiliului şi Comisiei.
Regimul iranian reprezintă cea mai mare ameninţare potenţială pentru pacea mondială şi pentru statul de drept. Probabilitatea este că, în viitorul apropiat, Teheranul va avea focoase nucleare - acesta deţine deja rachetele purtătoare. Iranul este, de asemenea, un mare exportator de terorism - în ceea ce priveşte Irak, de exemplu, acesta este un susţinător al Hezbollah şi Hamas.
În acelaşi timp, UE speră încă că va putea convinge această dictatură prin compromisuri şi a ajutat, până de curând, regimul terorist de la Teheran să lege mâinile opoziţiei democratice, etichetând-o ironic ca fiind o organizaţie teroristă.
Prin urmare, avem nevoie de o poziţie clară şi convingătoare privind drepturile omului şi trebuie să facem din situaţia drepturilor omului din Iran o prioritate în relaţiile cu Teheranul.
Domnule preşedinte, dl Matsakis are dreptate. Persecuţia doamnei Shirin Ebadi nu este un incident izolat. Conform criticilor regimului, aceasta s-a bucurat de o poziţie privilegiată timp de mai mulți ani. Existenţa centrului său pentru drepturile omului a creat impresia că situaţia din Iran nu era chiar atât de rea.
Majoritatea victimelor regimului teocrat din Iran sunt necunoscute. Menţinând o poziţie politică diferită, protestele din partea minorităţilor etnice şi religioase discriminate, homosexualitatea şi lupta împotriva poziţiei dezavantajate a femeilor, reprezintă toate motive pentru a fi întemniţat sau asasinat. Multe dintre lucrurile pe care le luăm drept bune în Europa vă pot ucide în Iran. Unele victime sunt spânzurate, drept exemplu, în prezenţa unei mari mulţimi, de macarale înalte.
În ciuda acestui lucru, lumea exterioară, inclusiv Europa, nu este teribil de interesată de această situaţie îngrozitoare şi de modul în care aceasta poate fi stopată. Atenţia internaţională tinde să se concentreze asupra altor lucruri. În timp ce ar dori să limiteze utilizarea forţei militare de către Iran şi să înceteze utilizarea energiei nucleare, comunitatea internaţională acordă importanţă, în principal, furnizării continue de petrol şi menţinerii şi/sau extinderii relaţiilor bune de comerţ.
Drept rezultat, Iranul a fost ameninţat în mod constant cu războiul, în timp ce critica privind drepturile omului nu este exprimată. Acest lucru duce chiar la o situaţie în care cooperarea cu regimul iranian este cumpărată prin plasarea principalelor grupuri de opoziţie exilate pe lista teroriştilor. Trebuie să punem capăt acestei situaţii bizare în care, de fiecare dată când există o hotărâre judecătorească care declară această plasare pe lista teroriştilor ca fiind ilegală, Consiliul ia, în numele Uniunii Europene, o nouă decizie identică.
Spre deosebire de majoritatea celorlalte victime ale persecuţiei din Iran, Shirin Ebadi nu este o persoană anonimă, ci este cunoscută şi respectată pe plan internaţional. Până în prezent, statutul de câştigătoare a Premiului Nobel i-a asigurat, uneori, un anumit grad de libertate. Faptul că acest statut se apropie de sfârşit indică nevoia unui sprijin internaţional pentru acele forţe care caută schimbarea.
Domnule preşedinte, biroul meu din München este amplasat pe o stradă unde locuiesc mulţi armenieni creştini din Iran. Aceştia sunt membrii uneia dintre cele mai vechi comunităţi creştine din lume şi sunt, în acelaşi timp, persani patriotici. Acest lucru demonstrează că Iranul/Persia are o tradiţie veche de toleranţă, nu doar faţă de religii diferite, ci şi faţă de oamenii de pe cuprinsul marelui său imperiu.
Acest mod de a conduce atât de intolerant, precum cel al regimului mulah, este total împotriva spiritului iranian/persan. Este împotriva celor mai bune şi nobile tradiţii ale uneia dintre cele mai vechi ţări din lume. Prin urmare, este în interesul cetăţenilor iranieni şi viitorului lor să fim mai clari în denunţul nostru al acestor abuzuri.
Dna Shirin Ebadi, care a denunţat aceste abuzuri, asumându-şi personal un mare risc, şi care a câştigat premiul Nobel pentru pace, continuă să procedeze în acest fel, în numele tuturor grupurilor etnice şi al tuturor comunităţilor religioase. Nu putem tolera o persecutare atât de abominabilă şi îngrozitoare a doamnei Ebadi. Aceasta are nevoie de solidaritatea noastră. Prin urmare, fac apel la preşedinţia cehă a Consiliului de a pune în aplicare în această chestiune, de asemenea, politica sa sănătoasă în domeniul drepturilor omului.
Domnule preşedinte, domnule comisar, mai întâi de toate, aş dori să vă atrag atenţia asupra absenţei reprezentanţilor preşedinţiei cehe în timpul acestei dezbateri. Regret foarte mult acest lucru, deoarece Republica Cehă este moştenitoarea unei tradiţii democratice a luptei pentru drepturile omului în toată Europa Centrală şi de Est. Repet: este foarte regretabil faptul că nu există reprezentanţi ai preşedinţiei cehe care participă la această dezbatere, deşi, alte preşedinţii ale Consiliului, precum cea germană, au trimis întotdeauna reprezentanţi.
Astăzi, dezbatem situația drepturilor omului în Iran, o ţară importantă din Orientul Mijlociu, care va avea un impact decisiv asupra situaţiei politice din acea regiune. Guvernul iranian ar trebui, prin urmare, să fie obligat şi mai mult să respecte drepturile omului şi standardele internaţionale din domeniul dreptului umanitar.
O apărăm pe câştigătoarea Premiului Nobel, Shirin Ebadi şi ne opunem acţiunilor recente ale autorităţilor şi campaniei guvernului, menită să întoarcă opinia publică împotriva acesteia. Doresc să atrag atenţia, de asemenea, asupra arestărilor ulterioare ale studenţilor de la universitatea din Shiraz. În această săptămână, în timp ce Parlamentul European era în timpul sesiunii la Strasbourg (mai precis, la 12 ianuarie), au mai fost arestate alte şase persoane. Trebuie să apărăm independenţa mişcării studenţilor din Iran. Aş dori, de asemenea, să atrag atenţia asupra reprimării şi hărţuirii doctorilor implicaţi în cercetările privind SIDA.
Domnule comisar, nu putem trage decât o singură concluzie: situaţia drepturilor omului din Iran trebuie monitorizată în continuare de către Comisia Europeană şi de întreaga Uniune Europeană.
Domnule preşedinte, în Iran, unde principiile fundamentaliste sunt susţinute de o mare parte a societăţii, activităţile tuturor instituţiilor democratice, care se bazează pe diferite precepte culturale, întâmpină o mare opoziţie şi intoleranţă. Acesta este exemplul pe care-l oferă Iranul.
Deşi politicienii din Iran aflaţi la putere, pentru a-şi îmbunătăţi propria imagine, s-ar putea angaja să respecte obligaţiile rezultate din acordurile internaţionale, realitatea de zi cu zi este foarte diferită. Cazul lui Shirin Ebadi, câştigătoarea Premiului Nobel pentru pace şi directoarea Centrului pentru apărarea drepturilor omului, ar putea servi drept exemplu. Faptul că activităţile acesteia sunt persecutate se datorează slăbiciunii clasei conducătoare care, temându-se pentru statutul ei, nu poate disciplina fundamentaliştii implicaţi în activităţi anti-democratice. Sprijinim rezoluţia. Cred că trebuie luate măsuri mai radicale în acest domeniu.
Iranul reprezintă poate cel mai puţin documentat caz de violare a drepturilor omului din comunitatea internaţională. În acest moment nu există semnale de îmbunătăţire a situaţiei. Persecuţia doamnei Shirin Ebadi este un caz foarte grav în acest sens, şi acelaşi lucru îl pot spune şi despre situaţia celor 6 studenţi, care a fost menţionată mai devreme.
E îmbucurător că pe această temă s-au propus mai multe rezoluţii, iniţiate de mai multe grupuri politice. Credem însă că cea a Partidului Popular European răspunde mult mai bine obligaţiei noastre de a apăra drepturile omului. Ca cetăţean al unei ţări care a cunoscut recent atât experienţa totalitară, cât şi libertatea de expresie garantată de un regim democratic, nu pot decât să simpatizez cu cauza unei luptătoare pentru drepturile omului şi sunt sigur că acest lucru va fi luat în considerare.
(PT) Nu doresc doar să susţin această rezoluţie ci, în special, să susţin poziţia tuturor prietenilor unui Iran liber care, precum dl Matsakis şi alţii, au apărat un punct de vedere, subliniind faptul că principala problemă este politica împăciuitoare faţă de regimul iranian. Este o politică în temeiul căreia contractele comerciale sau cele privind petrolul sunt mai importante decât principiile.
Plasarea Organizaţiei iraniene Mujahedinii poporului pe lista organizaţiilor teroriste a fost un scandal încă de la început. Aceasta a transformat ceea ce era o problemă extraordinar de importantă într-o politică care este exact opusul, şi anume de a face o favoare celor care, în realitate, continuă politicile teroriste.
Din acest motiv, aş invita încă o dată Comisia să pună capăt urgent acestei situaţii şi să îndepărteze Organizația iraniană Mujahedinii poporului de pe lista organizaţiilor teroriste.
(PL) Domnule preşedinte, Zbigniew Brzeziński descrie arcul de instabilitate care se întinde din Egipt până în Pakistan ca fiind principala ameninţare pentru stabilitatea globală şi perspectivele viitoare ale dezvoltării globale. În opinia acestuia, principala ţară din această zonă, un fel de fus, este Iranul. Dacă nu rezolvăm problema Iranului, dacă nu ne asigurăm că acesta devine o ţară previzibilă şi democratică, va fi foarte dificil să ne gândim la eradicarea pericolului de care vorbeşte dl Brzeziński.
Cu toate acestea, nu putem introduce democraţia sau stabilitatea în Iran. Iranienii înşişi trebuie să facă acest lucru. Prin iranieni, vreau să mă refer la cei care locuiesc chiar în Iran, cum este dna Ebadi, cât şi la emigranţii iranieni, precum Miriam Rajavi. De aceea, este important să susţinem tocmai aceste mişcări democratice şi să recunoaştem, în sfârşit, că mujahedinii nu reprezintă o organizaţie teroristă.
(PL) Domnule preşedinte, destul de ironic, situaţia din Iran este similară celei din Gaza când a fost aleasă gruparea Hamas, şi anume că guvernul a fost ales de către populaţie.
Acest lucru reprezintă o problemă pentru noi, deoarece nu putem face prea mult. Ceva trebuie să se schimbe în Iran. Putem doar să vorbim deschis înaintea întregii lumi şi să transmitem mesajul nostru către Iran, şi anume, că noi condamnăm încălcările drepturilor omului şi lipsa democraţiei, indiferent dacă le va plăcea sau nu. Poate că în acest caz, cuvintele ne vor servi drept arme şi, în acelaşi timp, vor oferi ajutor oamenilor din Iran care luptă pentru libertatea adevărată, pe care sper că o vor obţine.
membru al Comisiei. - (CS) Domnule preşedinte, doamnelor şi domnilor, Comisia Europeană monitorizează îndeaproape evoluţia situaţiei cu care se confruntă dna Shirin Ebadi şi consideră ca fiind inacceptabile ameninţările la adresa dânsei şi colegilor acesteia, urmate de percheziţia efectuată la sediul lor din Teheran la 29 decembrie. Percheziţia sediului este ultima dintr-o serie de acte de intimidare îndreptate către dna Ebadi care au inclus, de exemplu, închiderea Centrului pentru apărarea drepturilor omului, o organizaţie pe care a condus-o.
Prin urmare, Comisia Europeană susţine, pe deplin, cele două declarații privind cazul doamnei Ebadi, prezentate de preşedinţia franceză a Consiliului Uniunii la 31 şi 22 decembrie, anul trecut. Comisia subliniază, în special, faptul că autorităţile iraniene trebuie să respecte obligaţiile lor internaţionale din domeniul drepturilor omului şi, în particular, dreptul la întrunire paşnică, prevăzut în Pactul internaţional privind drepturile civile şi politice. Iranul a semnat şi ratificat acest pact şi, prin urmare, trebuie să permită redeschiderea celor două sedii ale Centrului pentru apărarea drepturilor omului, trebuind să acorde acestora statutul legal pe care-l solicită de mai mulţi ani.
În 2009, la fel ca şi în trecut, Comisia nu va rata nicio ocazie de a exercita presiuni asupra autorităţilor iraniene, pentru a acorda protecţie doamnei Ebadi şi altor apărători ai drepturilor omului (persoane fizice sau organizaţii) şi a le permite să-şi continue activitatea în ţară, fără niciun fel de intervenţie în desfăşurarea activităţilor legitime ale acestora.
După cum ştiţi, problema puterii nucleare şi a drepturilor omului limitează foarte mult sfera acţiunilor noastre din Iran. În ciuda acestui lucru, Comisia îşi va continua în 2009 cooperarea în domeniile de interes comun, în special, în lupta împotriva traficului de droguri. Am reuşit, de asemenea, să menţinem unele programe care sprijină drepturile omului şi gestionarea adecvată a afacerilor publice, de exemplu un proiect pentru susţinerea drepturilor copilului, în cooperare cu UNICEF, precum şi proiecte de sprijin al reformei judiciare.
Urmărim, de asemenea, iniţiative menite să întărească cooperarea şi schimburile din domeniul educaţiei şi culturii - schimburi în cadrul programului Erasmus Mundus, vizita recentă a câtorva jurnalişti iranieni la Bruxelles, sau difuzarea programelor de televiziune în limba persană pe care Comisia vrea să o lanseze înainte de sfârşitul acestui an. În ciuda acestor lucruri, este clar că relaţiile noastre nu se vor putea dezvolta în mod normal, în afară de cazul în care situaţia drepturilor omului din Iran se îmbunătăţeşte radical.
Următorul punct este dezbaterea a şase propuneri de rezoluţii privind situaţia din Guineea.
autor. -Domnule preşedinte, Guineea a avut o istorie foarte zbuciumată, ţările europene fiind implicate într-un fel sau altul în trecutul său tragic. Aceasta a fost cucerită de portughezi în secolul al XV-lea şi cetăţenii săi au fost supuşi comerţului european cu sclavi în secolul al XVI-lea şi dincolo de acesta. În 1890, a fost colonizată de Franţa. După independenţa din 1958, s-au format legături strânse cu Uniunea Sovietică. Perioada sa post-colonială a fost în mare parte dominată de un totalitarism prezidenţial, liderii acesteia fiind susţinuţi de armata sa mai degrabă primitivă.
Guineea, deşi binecuvântată cu zăcăminte foarte bogate de minereuri, inclusiv fier, aluminiu, aur, diamante şi uraniu, este, cu toate acestea, una dintre cele mai sărace ţări din lume. Aceste minereuri sunt exploatate de companii din Rusia, Ucraina, Franţa, Marea Britanie, Australia şi Canada.
Gradul mare de corupţie al oficialilor este cunoscut, iar guvernelor ţărilor cărora le aparţin aceste companii pare să nu le pese de bunăstarea cetăţenilor din Guineea şi încep să se plângă de situaţia îngrozitoare a drepturilor omului în ţară doar atunci când interesele lor financiare sunt subminate sau ameninţate.
Este adevărat că, în prezent, există un alt dictator la putere în Guineea, un tânăr ofiţer de armată numit căpitanul Camara. Acesta conduce o juntă care a promis, în mod solemn, că va scăpa ţara de corupţie şi va îmbunătăţi standardele de viaţă pentru cele 10 milioane de cetăţeni ai acesteia. În acest scop, a fost creat un Consiliu naţional pentru democraţie şi dezvoltare, cu 32 de membri, pentru a guverna ţara.
Nu am nicio idee dacă acest căpitan Camara este sincer în strădaniile sale, sau dacă va reuşi să îmbunătăţească situaţia lucrurilor în Guineea. Cu toate acestea, un lucru este cert: lucrurile nu se pot înrăutăţi mai mult decât au făcut-o în ultimii zeci de ani, timp în care Europa şi restul lumii s-au mulţumit doar să se relaxeze, să privească şi să se bucure de beneficiile exploatării minereurilor din Guineea. Prin urmare, deşi mă opun dictaturii militare a priori, pot spera doar, că după o perioadă scurtă de timp, va avea loc o tranziţie către democraţie.
autor. -(FR) Domnule preşedinte, domnule Špidla, doamnelor şi domnilor, la 22 decembrie 2008, preşedintele Republicii Guineea, Lanzana Conté, a murit la vârsta de 74 de ani. În timpul acelei nopţi de 22 spre 23 decembrie, în mijlocul zvonurilor legate de o lovitură de stat, rudele sale apropiate se ocupau de aranjamentele pentru perioada interimară.
Chiar în acel moment, erau sinceri acei oameni care conduceau o ţară considerată de Transparency International a fi una dintre cele mai corupte din lume şi care se baza pe un stat de drept şi o democraţie care, în realitate, nu au existat niciodată? Chiar în acel moment, îşi aduceau aminte cum, în urmă cu 24 de ani, generalul Lanzana Conté a preluat puterea când tatăl independenţei din 1958, preşedintele marxist Sékou Touré, a murit în 1984? Chiar în acel moment, se gândeau că un simplu ofiţer responsabil cu aprovizionarea armatei cu combustibil ar putea prelua puterea? Chiar în acel moment, regretau că nu au acţionat suficient de mult pentru a stabili adevăratul stat de drept şi adevărata democraţie care ar fi facilitat organizarea acelor alegeri preţioase în termen de 60 de zile, după cum era prevăzut în constituţie?
În cazul în care au regretat într-adevăr aceste lucruri, sentimentele căpitanului Moussa Dadis Camara şi ale prietenilor săi urmau să se transforme în remuşcare în câteva ore. În ziua de miercuri, 24 decembrie, necunoscutul căpitan s-a autodeclarat preşedintele Republicii, a fost ovaţionat de mii de cetăţeni şi, la 25 decembrie, a etalat supunerea oferită de guvernul civil, care a fost de acord cu ultimatumul său. A promis că va lupta împotriva corupţiei şi va organiza alegeri înainte de 2010. A numit o persoană decentă în funcţia de prim-ministru, un funcţionar civil internaţional stabilit în Egipt. Acesta a raportat bucuros că nici o persoană din Guineea nu-l condamnă; partidele politice de opoziţie şi societatea civilă au acceptat această situaţie.
În aceste împrejurări ar trebui să fie condamnată lovitura de stat? Da, doamnelor şi domnilor, trebuie să o condamnăm! Grupul Partidului Popular European (Creştin-Democrat) şi al Democraţilor Europeni, în numele cărora am onoarea să iau cuvântul, condamnă această lovitură de stat, deşi nu suntem naivi; ştim că soluţiile politice nu sunt niciodată simple atunci când o ţară iese la lumină din dictatură. Vă invităm să votaţi în favoarea unei rezoluţii comune a şase grupuri politice.
Domnule preşedinte, la 15 februarie 2007, am discutat despre violenţa de stat a dictatorului Lansana Conté în Guineea ca fiind o chestiune urgentă. Acest dictator a venit la putere în urma loviturii de stat din 1984, iar de atunci a fost la putere. Acesta a considerat ţara drept proprietatea sa, aceasta având o însemnătate deosebită datorită zăcămintelor sale naturale de aur, fier şi bauxită. Cea mai mare parte a partidelor nu au participat la alegerile care au fost organizate sub controlul acestuia, iar opoziţia oficială, care era reprezentată temporar în parlament, a fost mai târziu forţată să plece.
În consecinţă, confederaţiile sindicale CNTG şi USTG au devenit principala forţă a luptei pentru democraţie. Forţa de securitate prezidenţială, condusă de fiul dictatorului, a răspuns mitingului de protest din 22 ianuarie 2007, prin asasinarea a 59 de persoane şi rănirea altor 150.
Acest regim îngrozitor a luat sfârşit, în mod neaşteptat, când dictatorul a murit anul trecut în decembrie. Junta a numit un bancher în funcţia de viitor prim-ministru. Întrebarea acum se referă la ceea ce a creat exact junta militară care a preluat ulterior puterea. Este acesta un pas înainte spre democraţie şi egalitate pentru toţi rezidenţii, sau urmează ca această nouă lovitură de stat să pregătească drumul pentru noul dictator care este, repet, interesat, în principal, de resursele naturale ale ţării sale şi de perspectiva umplerii propriilor sale buzunare?
Reacţia lumii externe este una de confuzie. Blocul cooperativ vest-african, Comunitatea Economică a Statelor Vest Africane (ECOWAS), a condamnat ultima lovitură de stat. Preşedintele nigerian aduce elogii ultimului dictator, însă, din fericire, acesta cere un transfer rapid al puterii către un guvern ales în mod democratic. Franţa şi Senegalul, de asemenea, exercită presiuni în vederea organizării de alegeri care urmează să aibă loc anul viitor.
Grupul meu a susţinut întotdeauna, de-a lungul anilor, solicitările din partea opoziţiei democratice din Guineea, care încă par a fi trecute cu vederea. Nu condamnăm schimbarea puterii, însă condamnăm posibila continuare a lipsei democraţiei în viitorul apropiat. Nu există, deocamdată, niciun motiv pentru a penaliza şi a izola Guineea, dar ar trebui să le reamintim noilor lideri că momentul lor de glorie poate fi doar de scurtă durată. Această ţară nu are nevoie de un alt dictator, ci de reinstaurarea democraţiei.
Domnule preşedinte, domnule comisar, din păcate a trecut timpul când singurul mod cunoscut de a răsturna un guvern în Vest-Africa era prin intermediul unei lovituri de stat. În timp ce în ţările care au o graniţă comună cu Guineea, şi anume Sierra Leone, Coasta de Fildeş, Senegal sau Liberia, are loc o îmbunătăţire a situaţiei politice, regimurile militare s-au prăbuşit şi iese la iveală o nouă democraţie, Guineea rămâne blocată în trecut. Însuşi preşedintele actual Conté a preluat puterea printr-o lovitură de stat şi acum avem o senzaţie de déjà vu. La douăzeci şi patru de ore după anunţarea morţii preşedintelui, armata a preluat puterea în Guineea şi a suspendat constituţia.
Singura veste bună era că lovitura de stat a fost condamnată de celelalte state africane şi de Uniunea Africană. În plus, ajutorul din partea Uniunii Europene pentru Guineea trebuie condiţionat, fără îndoială, de restabilirea ordinii constituţionale şi de solicitarea organizării de alegeri prezidenţiale cât mai curând posibil. Organizaţiile internaţionale independente ar trebui să supravegheze procesul electoral şi să monitorizeze corectitudinea acestor alegeri. În cazul în care căpitanul Camara doreşte, chiar şi în cea mai mică măsură, să fie un Obama al Guineei, atunci corupţia şi sărăcia din această ţară vor trebui să fie reduse în mod radical.
în numele Grupului UEN. - (PL) Domnule preşedinte, în timpul zilei care a urmat morţii preşedintelui Lansana Conté, la 23 decembrie 2008, o juntă militară, condusă de căpitanul Camara, a preluat puterea în Guineea, suspendând constituţia şi dreptul la activitate politică şi dizolvând guvernul. Junta a declarat război corupţiei şi intenţionează să organizeze alegeri prezidenţiale până în decembrie 2010, deşi legislaţia anterioară stipulase, până în momentul respectiv, că alegerile trebuie să aibă loc în termen de 60 de zile de la expirarea unui mandat.
Cu toate acestea, nu putem să nu observăm că populaţia din Guineea susţine noul guvern. La 29 decembrie, Uniunea Africană a suspendat calitatea de membru a Guineei, oferind acesteia un termen de şase luni pentru a restabili ordinea constituţională. Parlamentul European ar trebui să invite guvernul din Guineea să restabilească dreptul civil şi să organizeze alegeri prezidenţiale democratice cât mai curând posibil. Sper că se va furniza ajutor umanitar din partea Comisiei Europene populaţiei civile şi că se va începe un proces de dialog cu guvernul din Guineea.
Domnule preşedinte, preşedintele Lansana Conté a reprezentat prototipul bărbatului african puternic, un dictator corupt care a condus populaţia ţării cu o mână de fier. În realitate, Guineea nu s-a bucurat niciodată de o democraţie adevărată în această jumătate de secol de independenţă.
Moartea domnului Conté a oferit Guineei ocazia să întoarcă pagina, însă orice speranţe privind tranziţia către o democraţie adevărată au fost spulberate prin lovitura de stat. În mod previzibil, răspunsul Uniunii Africane la această lovitură de stat a fost lamentabil de şters. Uniunea Africană nu se poate aştepta să fie luată în serios pe plan internaţional, în condiţiile în care continuă să ocolească adevărul şi să tărăgăneze. De ce ar trebui ca noi, cei din Vest, să ne străduim atât de mult pentru a aborda această problemă, în timp ce guvernele africane par să fie atât de indiferente?
UE ar trebui să ia în considerare invocarea dispoziţiilor din Acordul de la Cotonou privind sancţiunile. Căpitanul Camara şi liderii loviturii de stat trebuie să înţeleagă că UE se aşteaptă la anumite standarde de bază privind guvernarea în schimbul unei relaţii de comerţ şi ajutor. Singura cale spre prosperitate a Guineei este prin alegerea unui guvern democratic, civil.
(PL) Domnule preşedinte, domnule comisar, avem în faţa noastră un alt caz în care un grup de ofiţeri a preluat puterea. Juntele militare se comportă în acelaşi mod: mai întâi sunt arestările, apoi constituţia este suspendată, iar, ulterior, se anunţă organizarea de alegeri democratice. În acest caz, alegerile vor avea loc peste doi ani. Cu toate acestea, în practică, ofiţerii vor începe să îşi exercite atribuţiile şi vor vedea că le place. Acest lucru conduce apoi la opresiune socială şi revolte, precum şi la încălcări ale drepturilor omului şi principiilor democratice. Avem motive să bănuim că acelaşi lucru se va întâmpla şi în Guineea, deşi noi toţi sperăm că lucrurile vor fi diferite de data aceasta, că evenimentele vor lua o întorsătură mai bună şi că rezultatul va fi mai pozitiv.
Cred că anunţul făcut de Comunitatea Economică a Statelor Vest Africane şi de Uniunea Africană, şi anume, că vor suspenda participarea Guineei la lucrările lor exercită o anumită presiune şi face apel la bunul simţ. Cred că, având în vedere situaţia socială, şi anume, scăderea constantă a venitului pe cap de locuitor, Uniunea Europeană, şi, prin urmare, şi Comisia Europeană, vor lua măsuri adecvate şi chibzuite şi, în acelaşi timp, curajoase, pentru a se asigura că această ţară se întoarce la normalitate cât mai curând posibil, pentru binele poporului său şi pentru a preveni genocidul şi încălcările drepturilor omului.
(LT) Dezbatem astăzi lovitura de stat din Guineea, una dintre cele mai corupte ţări din Africa. În plus, situaţia economică şi socială din Guineea este de neinvidiat, condiţiile de trai ale oamenilor sunt extrem de aspre, există un deficit de produse alimentare de bază, drepturile omului sunt încălcate în mod flagrant, toate acestea creând un mediu care favorizează preluarea puterii prin mijloace ilegale.
Pe de altă parte, ştim foarte bine că preluările de putere cu ajutorul loviturilor de stat au devenit o tradiţie în Guineea. În momentul expirării mandatului Adunării Generale, în urmă cu doi ani, nu fuseseră anunţate alegeri parlamentare. Toate acestea reprezintă, fără nicio îndoială, o preocupare pentru comunitatea internaţională. În orice ţară, o astfel de situaţie, mai devreme sau mai târziu, duce la revolte, la instabilitate şi, deseori, la vărsări de sânge.
Prin urmare, sunt pe deplin de acord cu rezoluţia pe care o dezbatem, care solicită organizarea de alegeri parlamentare şi prezidenţiale, respectarea standardelor internaţionale şi acordarea de ajutor din partea Uniunii Africane şi a Comunităţii Economice a Statele Vest Africane. În plus, libertatea presei, libertatea de exprimare şi libertatea de întrunire trebuie garantate înaintea alegerilor, în mod contrar, alegerile devenind o farsă electorală.
(PL) Domnule preşedinte, lovitura de stat din Guineea a urmat modelul majorităţii loviturilor de stat similare din Africa şi de pe alte continente. Aceasta a avut loc imediat după moartea preşedintelui Conté, care a venit la putere ca urmare a unei lovituri de stat organizată cu 24 de ani în urmă. Situaţia economică şi politică în această ţară extrem de săracă incită oamenii la proteste. Aceste proteste sunt apoi liniştite de forţele armate, care consolidează un guvern corupt şi o segregare a ţării între cei care prosperă şi cei care mor de foame.
Faptul că Uniunea Africană şi Comunitatea Economică Africană au suspendat relaţiile cu junta reprezintă un pas pozitiv în acest caz. Presiunea externă ar putea obliga junta să anunţe organizarea de alegeri democratice. Lecţia care trebuie învăţată din această situaţie este că, pentru a susţine democraţia în Africa, Uniunea Africană are nevoie de un plan de acţiune, care să poată împiedica loviturile de stat, ce au drept rezultat pierderi uriaşe pentru cetăţenii din această regiune săracă de pe glob. Susţin această rezoluţie.
Domnule preşedinte, doamnelor şi domnilor, vestea morţii preşedintelui Guineei, Lansana Conté, care ne-a parvenit în dimineaţa zilei de 23 noiembrie 2008, a fost urmată câteva ore mai târziu de o lovitură de stat condusă de o juntă care a format Consiliul naţional pentru democraţie şi dezvoltare şi a declarat suspendarea constituţiei şi dizolvarea instituţiilor guvernamentale.
Comisia Europeană susţine cu tărie declaraţia preşedinţiei UE, care condamnă această preluare violentă a puterii şi invită autorităţile din Guineea să reinstaureze guvernul civil, constituţional şi democratic cât mai curând posibil. Primirea pozitivă de către publicul din Guineea a regimului militar, în special, de către partidele politice şi uniunile sindicale, demonstrează, în mod clar, că standardul de trai al cetăţenilor din Guineea s-a deteriorat atât de mult, încât o lovitură de stat a armatei este văzută ca o schimbare în bine şi ca un eveniment care insuflă optimism pentru viitor. Acest lucru demonstrează, de asemenea, că fostul regim pierduse încrederea populaţiei, într-o asemenea măsură, încât aceasta a preferat ca guvernul să fie preluat mai degrabă de unităţile militare decât de către moştenitorii oficiali.
În această situaţie confuză, este important să salutăm iniţiativele rapide şi eficiente luate de Comunitatea Economică a Statelor Vest Africane (ECOWAS) şi a preşedintelui acesteia, dl Chambas, cât şi determinarea şi hotărârea Comunităţii şi Uniunii Africane, care au suspendat calitatea de membru a Guineei în cadrul organizaţiei şi au condamnat preluarea violentă a puterii. Comisia este hotărâtă să susţină eforturile ECOWAS şi ale Uniunii Africane şi să sprijine eforturile acestora, pentru a facilita cea mai rapidă reîntoarcere posibilă la un guvern civil, constituţional şi democratic, prin intermediul unor alegeri libere şi transparente.
Provocarea cu care se confruntă comunitatea internaţională în următoarele luni este de a sprijini Guineea în perioada sa de tranziţie şi în activitatea de organizare a alegerilor libere şi democratice pentru o adunare legislativă şi un preşedinte.
Doamnelor şi domnilor, după cum ştiţi, în luna martie 2004, ca urmare a alegerilor care nu au respectat principiile democratice şi care au încălcat elemente fundamentale ale Acordului de la Cotonou, am hotărât să începem consultările între Guineea şi Uniunea Europeană, în conformitate cu articolul 86 din acord. S-au înregistrat progrese în următoarele domenii: alegerile generale care urmează să aibă loc în 2006, liberalizarea mass-mediei, modificarea sistemului de votare care urmează să fie realizată de către guvern, împreună cu opoziţia, şi îmbunătăţiri ale cadrului macroeconomic.
Nu ne pierdem speranţa. Credem cu tărie că procesul alegerilor care a început anul trecut în octombrie poate fi reluat cu succes. În prezent, o misiune comună a preşedinţiei şi Comisiei se va deplasa în Guineea în timpul zilei de miercuri. Misiunea include grupuri din cadrul ECOWAS şi al Uniunii Africane şi obiectivul acesteia va fi evaluarea situaţiei din ţară şi propunerea de măsuri adecvate de susţinere a Guineei în perioada sa de tranziţie spre democraţie.
În cadrul intergrupului pentru limbi regionale şi minoritare, am întocmit un raport în scopul de a proteja minorităţile naţionale tradiţionale. De ce este important? Multe dintre noile state membre, printre care, de pildă, România, nu au o legislaţie în ceea ce priveşte minorităţile. Anul trecut am văzut cum poliţişti în uniformă băteau civili în Slovacia. În România, de la intrarea în funcţie a noului guvern, am observat că simbolurile minorităţilor sunt înlăturate, că a început să devină o problemă faptul că cineva vorbeşte mai mult decât o limbă şi că mai multe sute de copii au rămas în mod accidental neînscrişi la şcoală. Acesta este motivul pentru care considerăm că este important ca Parlamentul European să adopte un raport, o rezoluţie, prin care să se garanteze protecţia minorităţilor, protecţia minorităţilor etnice tradiţionale. Domnule Preşedinte, vă mulţumesc foarte mult.
Doamnelor şi domnilor, conflictul dintre Rusia şi Ucraina şi sistarea aprovizionării cu gaze naturale în luna ianuarie a determinat pierderi grave pentru câteva ţări europene, în special pentru Bulgaria.
Pierderile directe înregistrate de economia Bulgariei în doar câteva zile s-au ridicat la peste 230 de milioane de euro, care reprezintă suma necesară demarării proiectului Nabucco. Acest fapt a lăsat economia noastră într-o o stare precară şi ne-a obligat să căutăm cooperare în vederea redeschiderii reactoarelor de la centrala nucleară Kozloduy.
Dialogul pe marginea acestei probleme trebuie să fie raţional şi calm, bazat pe analize pertinente. Soluţiile sunt dificile, dar totuşi nu ar trebui să pornim cu idei preconcepute şi să le respingem categoric, aşa cum din păcate a sugerat Comisia.
Consider că Bulgaria şi o parte din ţările cele mai afectate ar trebui să aibă posibilitatea de a obţine fonduri suplimentare de la Planul European de Dezvoltare, şi nu doar o mică parte din cele 20 de milioane de euro alocate deja proiectelor pentru gaze. Este inexplicabil faptul că cele mai afectate ţări primesc cea mai mică sumă, în condiţiile în care aproape 3,5 milioane de euro vor fi alocate pentru proiecte energetice.
În curând vom începe discuţia privind strategia energetică. Fac apel la toţi deputaţii pentru a demonstra că avem o viziune asupra independenţei energetice, că, în pragul alegerilor, putem depăşi diferenţele politice şi putem proteja ceea ce ne-a unit, şi anume solidaritatea şi asistenţa reciprocă.
Domnule Preşedinte, doamnelor şi domnilor, Preşedinţia cehă a început în urmă cu o lună, dar, prin cadoul oferit, a reuşit deja să ne împroaşte cu noroi şi să ne insulte: Estonia este acoperită cu emblema secerii şi ciocanului, pe podeaua unei saune finlandeze zace un beţiv, Germania are o zvastica, Italia are fotbalişti care ţin mingile lângă organele genitale, Bulgaria e acoperită de toalete etc. Aşa au fost portretizate naţiunile şi ţările Uniunii Europene de către artistul care a realizat, prin lucrarea sa, cadoul Cehiei pentru Uniunea Europeană.
Arta poate şoca şi, de multe ori, trebuie să şocheze, dar să fie batjocorirea altei ţări şi a oamenilor cea mai bună metodă de a face acest lucru? Guvernul ceh vorbeşte de libertatea de expresie a artistului: adevărat, dar în acest caz libertatea a fost categoric folosită într-un context greşit. Guvernul nu are dreptul să se amestece în libertatea de creaţie a artistului: tot adevărat, dar, dăruind cadoul, guvernul ceh a acceptat mesajul vehiculat de acest cadou şi, în calitate de donator al cadoului, guvernul, şi nu artistul, trebuie să îşi asume responsabilitatea pentru consecinţe. E greu de înţeles cum conducerea Cehiei se poate considera îndreptăţită să insulte alte state membre.
Ca reprezentat ales din Estonia, aştept un răspuns şi scuze de la ţara care deţine Preşedinţia, pentru a le putea transmite poporului estonian. Din nefericire, niciunul dintre reprezentanţii Preşedinţiei nu se află aici, dar cred că solicitarea mea le va fi adusă la cunoştinţă.
Domnule Preşedinte, cinci mii de camioane trec zilnic prin oraşul Augustow. Zilnic, copiii în drum spre şcoală sunt nevoiţi să meargă de-a lungul şoselei pentru că nu există trotuare. Aproape zilnic unul dintre ei moare sub roţile unui camion. Ecoteroriştii au blocat construirea unei şosele de centură, în numele protejării păsărilor împotriva zgomotului. Pentru fiecare săptămână de amânare a realizării acestui progres, unul din copiii din Augustow plăteşte cu viaţa. Nici ecoteroriştii, nici judecătorii Curţii Europene de Justiţie nu şi-au trimis copiii sub roţile camioanelor. Vieţilor copiilor din Augustow li se acordă mai puţină importanţă decât bunăstării păsărilor.
Sunt o susţinătoare a grijii pentru mediu şi a acţiunii pentru protejarea naturii. Totuşi, atunci când este vorba de viaţa umană, nu ar trebui să o tratăm cu atâta indiferenţă. Voi adresa o întrebare Comisiei Europene: câţi copii polonezi trebuie să plătească cu vieţile lor din cauza blocării construirii şoselei de centură? Cât au contat vieţile lor când s-a luat decizia?
Domnule Preşedinte, aş dori să atrag atenţia Parlamentului European asupra deteriorării - dacă aşa ceva mai este posibil - a situaţiei drepturilor omului în Tunisia.
Începând cu 11 decembrie, Sihem Bensedrine, un cunoscut apărător al drepturilor omului şi redactor şef al Kalima, a fost ţinta unor atacuri mediatice şi a unor remarci calomnioase care sunt absolut intolerabile şi incompatibile cu statul de drept.
Pe 23 ianuarie, domnului Amin, responsabilul Coordonării regiunii Maghrebului din cadrul Organizaţiilor pentru drepturile omului, i s-a refuzat intrarea în Tunisia.
Pe 28 ianuarie, postul de radio Kalima, care de la acea dată transmite prin satelit, a fost complet înconjurat. Jurnaliştii au fost închişi, iar cei care le-au sărit în ajutor au fost maltrataţi în stradă. Postul de radio este în continuare înconjurat de poliţia tunisiană, rezultatul fiind subminarea libertăţii de informare şi de expresie.
Mâine, în cadrul recursului, va avea loc audierea lucrătorilor din Gafsa care luptă împotriva corupţiei şi împotriva exploatării lor în această zonă a minelor de cărbune, şi vom asista iar la o negare a justiţiei, aşa cum s-a întâmplat la primele audieri.
Şefii misiunilor din Tunisia sunt îngrijoraţi de această situaţie; au discutat problema şi poate că o discută chiar în acest moment. Azi urmau să se întâlnească.
Domnule Preşedinte, vă invit să luaţi o iniţiativă politică majoră pentru a pune capăt încălcării sistematice a drepturilor omului în Tunisia.
A sosit acum şi noul şi fostul nostru coleg, Martin Kastler. Îmi spune că a fost blocat în trafic. Există două modalităţi de a evita întârzierea: fie pleci mai devreme, fie prin îmbunătăţirea reţelelor trans-europene.
Domnule Preşedinte, omorârea prizonierilor de război şi a civililor capturaţi pe timp de război constituie una dintre cele mai grave încălcări ale dreptului internaţional. A treia şi a patra Convenţie de la Geneva afirmă clar că astfel de acte se află mult sub standardele de drept internaţional şi îl fac pe autor răspunzător în faţa comunităţii internaţionale. În acelaşi spirit, articolul 2 din Convenţia europeană a drepturilor omului declară că luarea de vieţi este o încălcare flagrantă.
Recentele mărturisiri ale actorului turc Attila Olgaç despre asasinarea a 10 ciprioţi greci captivi în timpul invaziei turce în Cipru în vara lui 1974 au adus la lumină încă o dată crimele comise de Turcia şi implică o responsabilitate evidentă din partea Turciei, care trebuie să deschidă arhivele pentru a investiga soarta tuturor persoanelor dispărute. Comunitatea internaţională, în cadrul căreia Uniunea Europeană joacă un rol important, trebuie să facă presiuni puternice asupra Turciei pentru ca aceasta să se conformeze dreptului internaţional, deciziilor conexe ale Curţii Europene a Drepturilor Omului şi tuturor rezoluţiilor relevante ale ONU.
Motto-ul Preşedinţiei cehe "Europa fără bariere” nu ar trebui să fie doar un slogan, ci ar trebui să fie un răspuns clar la provocările actuale. Preşedinţia ar trebui să se ocupe de problemele care îi îngrijorează pe cetăţenii europeni, pentru care barierele existente fac imposibilă exercitarea drepturilor lor pe teritoriul UE.
Uniunea Europeană are cincizeci de milioane de europeni cu diferite probleme de sănătate şi care în viaţa de zi cu zi se confruntă cu diferite greutăţi. Mulţi dintre ei au venit la mine cu întrebări privind necesitatea recunoaşterii reciproce a cărţilor de identitate pentru persoane cu dizabilităţi grave. Cetăţenii cu dizabilităţi nu pot folosi aceste carduri în toate statele membre. Ceea ce, de exemplu, face dificilă pentru ei parcarea maşinilor în spaţiile desemnate în parcări. Am adresat o întrebare Consiliului şi Comisiei şi sper ca măsurile de armonizare a acestor carduri să fie adoptate în cel mai scurt timp.
"Europa fără bariere” trebuie să însemne ridicarea tuturor barierelor, inclusiv a celor fizice, sociale şi arhitecturale, precum şi prevenirea oricărei forme de discriminare a persoanelor cu dizabilităţi.
În documentele reuniunii din 5 februarie de la Praga este prevăzută o dezbatere pe tema obiectivelor Barcelona privind serviciile publice de îngrijire a copiilor, subliniindu-se îngrijirea copiilor acasă. Mă întreb dacă Preşedinţia cehă are cunoştinţă de raportul Comisiei Europene din octombrie 2008, care precizează că peste 6 milioane de femei cu vârsta cuprinsă între 25 şi 49 de ani afirmă că sunt constrânse să nu lucreze sau că se pot angaja doar în regim part time din cauza responsabilităţilor de familie.
Îngrijirea copiilor acasă nu trebuie să fie în detrimentul serviciilor publice. Ca social democrată, consider că investiţia în serviciile publice de îngrijire a copiilor este benefică la nivelul întregii societăţi. Solicit preşedinţiei cehe să aibă în vedere cum pot fi ajutate statele membre pentru îmbunătăţirea cantitativă şi calitativă a serviciilor publice de îngrijire a copiilor, mai ales în contextul actual al crizei.
Săptămâna aceasta, în Elveţia va avea loc un referendum privind libera circulaţie a persoanelor. Poporul elveţian va decide dacă acordul dintre ţara lor şi Uniunea Europeană va fi extins atât temporal, cât şi în ceea ce priveşte domeniul de aplicare, şi dacă va include şi cetăţenii din Bulgaria şi România.
Prin această hotărâre, Elveţia va facilita şi defini nu doar evoluţia situaţiei în privinţa aplicării de vize şi frontiere, dar va hotărî, de asemenea, dacă deciziile responsabile legate de dezvoltarea economică din ultimii 30 de ani vor continua să se aplice şi în viitor. Politica libertăţii de mişcare a cetăţenilor contribuie la dezvoltarea economică, atât în Elveţia, cât şi în Uniunea Europeană, precum şi la îmbunătăţirea standardului general de viaţă.
Îmi afirm în mod deschis speranţa că rezultatul referendumului din Elveţia din această săptămână va fi pozitiv, pentru că un rezultat negativ ar face ca acest parteneriat şi această cooperare fructuoase să întâmpine iar barierele de care ne-am lovit în trecut, ar conduce la restricţii şi la toate inconvenientele care decurg dintr-o lipsă de acorduri.
Din acest motiv sper că prietenii noştri elveţieni vor sprijini viitorul nostru comun şi invit atât statele membre ale Uniunii Europene, cât şi Comisia să continue cooperarea reciprocă cu Elveţia în armonie şi cu rezultate bune pentru toţi cetăţenii Uniunii Europene.
Domnule Preşedinte, la întâlnirea din Davos, cancelarul german Angela Merkel a cerut construirea pe fundul mării Baltice a unei conducte de gaz din Rusia până în Germania.
Doamna Merkel a dovedit încă o dată înţelegerea ei asupra solidarităţii europene. Şi totuşi ţările scandinave, precum şi Lituania, Letonia, Estonia şi Polonia şi-au exprimat rezervele şi opoziţia faţă de proiectul conductei de gaz. Doamna Merkel a arătat importanţa pe care o acordă opiniei ecologiştilor, care avertizează cu privire la pericolul ce planează asupra Mării Baltice. Pentru doamna Merkel nu are nicio relevanţă faptul că în această situaţie costurile de construcţie vor fi de câteva ori mai mari decât costurile presupuse de construcţia unei conducte subterane.
Am o întrebare: oare urmând exemplul predecesorului său, cancelarul Gerhard Schroeder, doamna Merkel îşi căuta un loc de muncă la Gazprom? Sunt conştienţi liderii germani de stânga şi de dreapta de faptul că prin această atitudine subminează autoritatea, demnitatea şi coeziunea Uniunii Europene?
Domnule Preşedinte, în conformitate cu Carta Naţiunilor Unite, toţi oamenii au dreptul la autodeterminare. Drept care se aplică şi celor 1,5-2 milioane de maghiari din Transilvania. În urmă cu doi ani, consiliul naţional secuiesc a organizat un referendum informal cu privire la autonomia regională a Ţinutului Secuiesc. La acest referendum desfăşurat utilizând urne mobile, 99% din cei 210 000 de votanţi au votat afirmativ, în ciuda unei propagande anti-maghiare instigată în mod artificial. Recent, un număr semnificativ de lideri locali din Ţinutul Secuiesc a lansat o nouă iniţiativă pentru organizarea unui referendum oficial. Autorităţile statale şi reprezentanţii lor locali, aşa-numiţii prefecţi, depun toate eforturile pentru a-i împiedica pe ungurii din Ţinutul Secuiesc să îşi exprime voinţa în mod paşnic, legal şi democratic. Solicit Parlamentului şi preşedintelui Hans Gert Pöttering să monitorizeze îndeaproape evoluţia ulterioară în ceea ce priveşte referendumul în România şi să extindă protecţia asupra liderilor locali care sunt ameninţaţi de către autorităţi. Vă mulţumesc.
Domnule Preşedinte, doamnelor şi domnilor, acordul de parteneriat economic dintre Cariforum şi Uniunea Europeană este de rău augur pentru regiunile ultraperiferice ale Antilelor şi Guianei franceze.
Mai rău, acordul care avea ca scop dezvoltarea generală a regiunii din punctul meu de vedere nu respectă nici mandatul stabilit de Consiliul European, nici strategia Uniunii Europene pentru Caraibe, nici strategia pentru zonele ultraperiferice, toate cele trei menţionând explicit necesitatea integrării regionale a zonelor ultraperiferice în cadrul Cariforum, precum şi necesitatea creării unei pieţe interregionale între cele două părţi.
Sunt îngrijorată. De 10 zile o grevă de proporţii are loc în Guadalupe, paralizând totul, inclusiv industria petrolieră. Această grevă durează atât de mult pentru că oamenii din Antilele şi Guyana Franceză suferă din cauza costurilor de viaţă, care sunt o dată şi jumătate mai ridicate decât în Europa metropolitană. Deşi până acum aceasta a fost o problemă exclusiv franceză, a devenit o problemă europeană şi refuzul Comisiei de a negocia pentru noi un acord specific pentru zonele ultraperiferice-Cariforum este, după părerea mea, o ruşine.
Domnule Preşedinte, de curând am auzit, am citit şi am văzut imagini cu civili care sunt bombardaţi şi copii care sunt exterminaţi. De curând am văzut un domn din Turcia care a recunoscut în public că, în timpul invaziei Turciei din Cipru în 1974, a ucis 10 soldaţi ciprioţi greci care erau încătuşaţi. Ceea ce însă nu am văzut, domnule preşedinte, este o disponibilitate din partea Tribunalului Penal Internaţional de la Haga, o disponibilitate atât de mare când a fost vorba de cei implicaţi în evenimentele din Iugoslavia; Tribunalul Penal Internaţional pentru fosta Iugoslavie încă îi mai urmăreşte. În consecinţă, cred că este legitim din partea noastră să cerem Parlamentului să ne spună dacă există o listă de ţări care intră în jurisdicţia Curţii de la Haga sau dacă există ţări indiferente şi neinteresante de această Curte. Consider legitimă cererea noastră de a şti care ţări şi care cetăţeni sunt aduşi în faţa Curţii de la Haga ca inculpaţi şi care nu.
Vă mulţumesc că-mi acordaţi cuvântul, domnule Preşedinte. Am vrut să vorbesc din cauza unui accident tragic petrecut cu trei zile în urmă în Croaţia. Un tânăr de 18 ani a călcat pe o mină antipersonal şi a devenit una dintre deja numeroasele victime, printre care italieni, olandezi şi alţi cetăţeni europeni. Croaţia nu face parte din programul cuprinzător de deminare finanţat de Comisie pentru perioada 2008-2013 şi totuşi nu se cunoaşte numărul minelor care au fost amplasate. Deşi Croaţia nu a produs niciodată astfel de mine, de-a lungul a 1 000 de kilometri din teritoriul ei există mine antipersonal care ameninţă vieţile oamenilor. Solicit cu respect Comisiei şi dumneavoastră, domnule preşedinte, să interveniţi în favoarea Croaţiei pentru ca şi această ţară să poată beneficia de ajutorul european - la fel ca Bosnia, Ucraina, Kosovo şi Cipru - având în vedere că este vorba de o operaţiune extrem de costisitoare şi foarte periculoasă. Am vorbit în calitatea mea de preşedinte - din partea UE - a comisiei parlamentare mixte UE-Croaţia. Vă mulţumesc foarte mult că mi-aţi acordat cuvântul.
Domnule Preşedinte, demonstraţiile agricultorilor din Grecia, alături de alte demonstraţii din Europa, trimit semnale importante privind schimbarea percepţiilor actuale despre agricultură şi problema alimentaţiei, solicitând reforma politicilor europene şi naţionale. Într-un moment când la nivel european economiile se prăbuşesc, încrederea în sistemul financiar s-a pierdut integral, întreprinderile mici şi mijlocii dispar treptat şi nivelul de ocupare a forţei de muncă este în scădere, nu putem închide ochii la problemele acumulate în zonele rurale, în agricultură, în economia rurală şi la ocuparea forţei de muncă la nivel regional. Ar fi de bun augur ca Parlamentul şi Comisia să iniţieze un dialog, să prezinte propuneri din dorinţa de a rezolva problemele, nu doar pentru ca întreprinderile mici şi mijlocii să poată supravieţui, dar şi pentru a le ajuta să depăşească criza în următorii ani, pentru a activa mecanismul de intervenţie şi pentru a consolida mecanismul de management al crizei - astfel încât chiar şi pierderile de venit să poată fi acoperite - precum şi politicile naţionale, care ar putea fi mai flexibile, fără ca acest lucru să însemne neapărat cofinanţarea politicii agricole comune.
Liderii europeni şi-au exprimat recent dezamăgirea faţă de liderii din Ucraina şi Georgia. Ei încep să manifeste îndoieli faţă de posibilitatea de a democratiza aceste state pentru a le conduce înspre NATO şi Uniunea Europeană. Astfel de opinii şi discuţii nu fac decât să sprijine politicile şi forţele speciale ale Rusiei. Sub ochii noştri vedem cum provocările Rusiei au ca singur scop: intimidarea preşedintelui Yushchenko, a preşedintelui Saakashvili şi a politicilor pro-occidentale pe care aceştia le implementează. Există şi provocări invizibile. Cea mai bună metodă de a vedea cum sunt organizate este studierea arhivelor KGB. În Europa de azi doar nişte politicieni naivi pot crede că Rusia nu mai foloseşte astfel de şantaje şi provocări, chiar dacă este condusă de ofiţerul KGB Putin. Cea mai recentă informaţie provocatoare este că Georgia a răpit un soldat rus. A fost servită Europei întreaga săptămână. După care Rusia a recunoscut că, de fapt soldatul dezertase, dar propaganda negativă îşi făcuse deja efectele. Avem impresia că Rusia joacă strălucit tot felul de jocuri cu tancuri, conducte de gaz, informări şi dezinformări. În orice caz, Rusia joacă astfel de jocuri mai ales pentru că naivitatea politicienilor europeni i-o permite.
Domnule Preşedinte, profitând de faptul că atenţia opiniei publice internaţionale este concentrată acum pe chestiuni legate de criza economică, autorităţile chineze şi-au utilizat amplul aparat de opresiune pentru a amplifica presiunea asupra tibetanilor. Campania, care va dura 40 de zile, este îndreptată în principal împotriva participanţilor la protestele de anul trecut.
Citaţiile la poliţie sunt în creştere, la fel ca şi dispariţiile, incidentele de intimidare şi decesele inexplicabile. Nu putem exclude posibilitatea ca una dintre consecinţele represiunii să fie tulburări în rândul tibetanilor, care vor fi forţaţi să ia măsuri extreme. Serviciile de securitate şi armata chineze vor răspunde prin a curma brutal aceste proteste şi e posibil să constatăm că avem de-a face cu provocări deliberate ale autorităţilor chineze, care vor miza pe faptul că până şi guvernele democratice se vor limita doar la tentative de protest pe timpul luptei comune cu criza economică. Parlamentul European ar trebui să se exprime clar şi hotărât în această problemă şi de aceea îmi permit azi să prezint un proiect de apel către prim-ministrul Chinei. Să trimitem împreună un semnal regimului comunist prin care să arătăm că nu consimţim la încălcarea drepturilor fundamentale ale populaţiei tibetane.
Comisia Europeană a desemnat 2009 ca fiind Anul european al creativităţii şi inovării. Gândirea creativă constituie cheia succesului într-o economie globală, fapt recunoscut de Uniunea Europeană cu mult timp în urmă, iar inovarea face parte integrantă atât din pachetul Comisiei privind schimbările climatice, cât şi din planul de revitalizare a economiei europene. La rândul său, Parlamentul European trebuie să se implice activ în promovarea creativităţii ca motor al inovării. Anul trecut s-a adoptat pachetul schimbări climatice-energie şi s-a aprobat declaraţia scrisă privind fibromialgia, pentru care vă mulţumesc încă o dată. Aceste documente deschid calea către inovaţie şi creativitate în domenii de maximă importanţă precum: sănătatea, prin identificarea de noi tratamente pentru fibromialgie şi energie, prin eficientizarea noilor energii alternative.
Domnule Preşedinte, Ungaria a intrat în spaţiul Schengen la 21 decembrie 2007 şi totuşi există anumite probleme nesoluţionate la frontiera austro-ungară. Autorităţile din Burgenland nu poartă un dialog cu noi. Ca urmare, în ianuarie 2008 compatrioţii mei au depus o petiţie la Comisia pentru petiţii a Parlamentului European, pe care am transmis-o imediat comisarului Jacques Barrot. Domnul Barrot a răspuns în cele din urmă cu o întârziere de patru luni, spunând că nu a dispus de suficiente informaţii privind petiţia şi că vor încerca să contacteze persoana care a depus-o. La două luni după acest răspuns, am contactat personal autorul petiţiei pentru a afla cum stau lucrurile. Mi s-a spus ca până la acea dată nu fusese contactat de nimeni din partea Comisiei; ceea ce evident că îngreunează încercările Comisei de a obţine informaţii. Când am recontactat personalul Comisiei, mi s-a spus că vor examina problema "în cel mai scurt termen”. Aş dori să întreb Comisia ce înseamnă expresia "în cel mai scurt termen” şi să îmi exprim speranţa că apropiata campanie pentru alegerile care vor avea loc în patru luni nu va fi iniţiată tot "în cel mai scurt termen” de domnul Barroso şi domnul Jacques Barrot. Vă mulţumesc foarte mult.
Vă mulţumesc, domnule Preşedinte. Doamnelor şi domnilor, iată o poză la minut a rasismului încă agresiv din Europa. Acum câteva zile în Ungaria, şeful poliţiei, care făcuse declaraţii rasiste, a fost achitat şi repus în funcţie după ce s-au făcut referiri la o presupusă anchetă internă. Ancheta nu a dezbătut problema dacă o declaraţie rasistă a fost sau nu a fost făcută. În România, în localitatea Tărlungeni, lângă Braşov, a fost ridicat un zid între familiile de romi şi celelalte familii. Unui copil din acea zonă care întreabă de ce au fost separaţi, un tată ar putea probabil răspunde: pentru că cei care trăiesc de partea asta a zidului sunt oameni răi, iar cei care trăiesc de partea cealaltă sunt oameni buni. Acum zece zile am votat adoptarea raportului delegaţiei din Italia; de atunci, în urmă cu o săptămână, Italia a desfăşurat forţe armate împotriva romilor după comiterea a două crime de către persoane necunoscute. Forţele de poliţie se năpustesc asupra familiilor rome cu elicoptere, câini şi ofiţeri de poliţie înarmaţi. Vă mulţumesc foarte mult.
Numărul lucrătorilor afectaţi de şomaj în Portugalia creşte exponenţial. În fiecare zi, companiile anunţă scăderea producţiei, concedierea lucrătorilor sau chiar închiderea totală.
Printre cele mai grave cazuri se numără ameninţarea care planează asupra a aproximativ 2 000 de lucrători din Qimonda, în Vila do Conde, ca urmare a declaraţiei de faliment a companiei-mamă din Germania. Miercuri, o delegaţie a lucrătorilor din ambele ţări va veni aici la Parlament, sperând în solidaritatea şi sprijinul nostru în lupta pe care o duc pentru a-şi apăra locurile de muncă.
Cu toate acestea, scandalul cauzat de întârzierile la plata salariilor şi a altor remuneraţii datorate lucrătorilor este în creştere, aşa cum se întâmplă, printre altele, în cazul întreprinderilor de plută, al unor întreprinderi textile şi în sectorul ceramicii şi al metalurgiei. Această situaţie creează probleme sociale grave, accentuează sărăcia şi cauzează chiar situaţii tragice în cazul în care membri aceleiaşi familii lucrează în respectiva întreprindere. Am avut posibilitatea să verific această situaţie în urmă cu doar câteva zile la Subercor, o întreprindere aflată în Santa Fe (parte a grupului Suberus din sectorul încălţămintei), unde lucrătorii se luptă pentru plata salariilor şi unde cupluri suferă de foame şi se află deja în imposibilitatea de a-şi hrăni copiii. Sunt situaţii îngrozitoare cauzate de criza care ne distruge şi ale cărei consecinţe se văd pe feţele şi în vieţile oamenilor. De aceea nu fac apel doar la solidaritate, ci şi la soluţionarea acestor probleme grave.
Domnule Preşedinte, opinia publică din Ungaria a urmărit cu mare interes evoluţiile în cazul tunurilor de apă în Ungaria şi ar vrea să aibă o perspectivă clară în această privinţă cât mai curând posibil. Solicităm asistenţa Comisiei în această problemă. Această problemă se referă la faptul că guvernul maghiar a continuat pe tot parcursul anilor 2006, 2007 şi 2008 să susţină că a achiziţionat noi tunuri de apă din banii fondului Schengen şi la faptul că acestea au fost utilizate în Budapesta pe 22 octombrie 2007 pentru a dispersa mulţimile. La sfârşitului anului 2008, ministrul Justiţiei a declarat că aceste achiziţii nu au fost făcute din banii fondului Schengen, care reprezintă o resursă UE. Comisarul european competent a confirmat că tunurile nu au fost achiziţionate din fondul Schengen. O zi mai târziu, un secretar de stat din cadrul aceluiaşi minister a declarat că guvernul maghiar a acoperit cheltuielile de achiziţie a tunurilor de apă din resursele interne ale fondului Schengen, contrazicându-l astfel pe comisarul european. Întrebarea mea este următoarea: a analizat Comisia dacă fondul Schengen a fost utilizat în acest caz conform destinaţiei sale şi a încercat să stabilească adevărul cu privire la achiziţionarea tunurilor de apă? După aceste evenimente, sunt în joc credibilitatea şi transparenţa acţiunilor atât ale guvernului maghiar, cât şi ale Comisiei Europene. Vă mulţumesc foarte mult.
Domnule Preşedinte, lunea trecută guvernul britanic a anunţat studii de fezabilitate pentru cinci sisteme de exploatare a energiei mareice în estuarul Severn: ar fi vorba de 3 baraje şi 2 lagune.
UE a stabilit pe bună dreptate obiective ambiţioase pentru energia regenerabilă, dar ideea că realizarea acestor obiective poate fi îndeplinită fără a suporta anumite consecinţe este o iluzie. Barajul Severn ar putea furniza până la 5% din nevoile energetice ale Marii Britanii, dar ar conduce la interpretări ale Directivei privind habitatele.
Rezultatul disputelor legale - sau ale opiniei publice - care vor bloca sistemul va dovedi adevărul dictonului lui Nietzsche care spune că nebunia este rară la indivizi, dar frecventă la partide, grupuri şi organizaţii. UE şi guvernul britanic ar trebui să mediteze la filozofia lui Jeremy Bentham potrivit căreia ar trebui să căutăm cel mai mare bine pentru cel mai mare număr de oameni.
Domnule Preşedinte, scoaterea Balcanilor din naţionalismul neproductiv, care este în neconcordanţă cu standardele de comportament şi valorile europene, a necesitat un timp îndelungat. Se pare însă că unii oameni trebuie să audă acest mesaj din nou. În octombrie 2008, guvernul fostei republici iugoslave a Macedoniei a depus o cerere de finanţare comunitară pentru Coridorul 10, care traversează teritoriul său. Doar două luni mai târziu, printr-o decizie scandaloasă care a fost publicată chiar în Monitorul Oficial al ţării, au hotărât să numească această autostradă "Alexandru cel Mare al Macedoniei”, încălcând astfel în mod flagrant acordul provizoriu cu Grecia, care prevede în mod expres evitarea propagandei guvernamentale şi folosirea de simboluri care să incite la ostilitate, ură şi violenţă. Solicit Comisiei Europene să condiţioneze acordarea finanţării comunitare de anularea acestei decizii scandaloase care ne reaminteşte faptul că în Balcani încă mai există naţionalişti. Construim o Europă în care nu este loc pentru naţionalişti.
Miercurea trecută Comisia Europeană a anunţat propunerea sa cu privire la programul de reconstrucţie în domeniul securităţii energetice.
În conformitate cu această propunere, Bulgaria urmează să primească doar o cotă-parte din cele 20 de milioane de euro alocaţi proiectului care ar lega Bulgaria şi Grecia. Doar o cotă-parte din 20 de milioane de euro din miliardele alocate pentru proiecte. În ţara mea avem o vorbă în astfel de situaţii: "Muntele s-a căznit şi a născut un şoarece.” Şi asta după o gravă criză a gazelor!
După cum ştiţi, Bulgaria a fost cea mai afectată şi este singura ţară care depinde complet de gazul rusesc. S-a spus în mod oficial că proiectele gata de implementare sunt finanţate, dar au apărut suspiciuni. Proiectul de o importanţă crucială propus de Bulgaria pentru extinderea facilităţilor de stocare a gazelor de la Chiren poate fi finalizat doar în câteva luni. Dacă nu va fi sprijinită, Bulgaria va continua proiectul singură, dar ce înseamnă acest lucru pentru solidaritatea şi dreptatea europeană?
Săptămâna trecută un influent ziar european a scris că în Bulgaria, ca urmare a crizei, susţinerea de care se bucură euroscepticii va creşte cu 20%. Nu pot decât să sper că nu este vorba de un calcul foarte precis. Totuşi, în cazul în care Comisia va continua să manifeste un astfel de comportament faţă de Bulgaria, va contribui decisiv în această direcţie.
Domnule Preşedinte, în urmă cu doi ani şi jumătate am aflat că Comisia Europeană a iniţiat o procedură împotriva Danemarcei la Curtea Europeană de Justiţie pentru că Danemarca a introdus un prag de 2% pentru grăsimile hidrogenate din alimente. Comisia a procedat astfel deşi existau dovezi ştiinţifice care demonstrau contrariul, care arătau că de fapt acizii hidrogenaţi sunt extrem de dificili din punctul de vedere al bolilor coronariene etc. Prin urmare, în urmă cu doi ani am hotărât - împreună cu doi dintre colegii noştri, Dan Jørgensen şi Linda McAvan - să elaborăm o declaraţie scrisă. Ne-am bucurat de sprijinul a 254 din membrii Parlamentului din 25 de state membre, ceea ce a însemnat un sprijin imens.
Recent, Comisia pentru mediu, sănătate publică şi siguranţa alimentară a publicat un raport în care nivelul maxim era de 2%, adică exact pragul impus de Danemarca. De aceea, pe baza dovezilor medicale şi ştiinţifice, invit Comisia să adopte integral pragul de 2% introdus de sistemul danez şi recomandat în acest raport al Comisiei pentru mediu, sănătate publică şi siguranţă alimentară.
Constat încă o dată cu regret că, deşi statutul minorităţilor italiană şi maghiară din Slovenia a fost reglementat într-un mod exemplar şi fiecare minoritate are reprezentantul propriu în Parlamentul sloven, minoritatea slovenă nu se bucură de acelaşi tip de sprijin în ţările în care trăieşte.
În ciuda tratatului semnat la Budapesta, în Ungaria, nu există voinţa politică care să permită minorităţii slovene să aibă propriul reprezentant în parlament. Mai mult, ultimele rapoarte indică faptul că singurul muzeu sloven din Ungaria urmează a fi închis din cauza tăierii fondurilor. Şi totuşi acest muzeu este singurul centru al vieţii culturale a minorităţii slovene din Ungaria şi a primit fonduri în valoare de doar 16 000 de euro.
În timp ce Slovenia alocă 14,5 milioane de euro pe an pentru minoritatea maghiară, Ungaria alocă doar 400 000 de euro pe an pentru minoritatea slovenă. Din acest motiv, suntem îndreptăţiţi să aşteptăm din partea guvernului maghiar o îmbunătăţire a sprijinului financiar şi politic pentru minoritatea slovenă. Criza financiară nu poate fi folosită drept scuză pentru a tăia fondurile alocate minorităţilor, nici în Ungaria, nici în Italia şi nici în altă parte.
Domnule Preşedinte, în ciuda acordului dintre autorităţile greceşti şi agricultori, agricultorii blochează încă traficul transfrontalier dintre Bulgaria şi Grecia în punctul de trecere Kulata-Promachonas. Blocajul care durează de 14 zile al punctelor de trecere a frontierei dintre Republica Bulgară şi Republica Elenă a Greciei a cauzat pierderi financiare considerabile transportatorilor bulgari.
Împreună cu alţi 14 membri bulgari ai Parlamentului European, am adresat Comisiei o întrebare scrisă privind măsurile luate în conformitate cu Regulamentul ( CE) nr. 2679/98. Recunoaştem drepturile fundamentale şi libertăţile cetăţenilor europeni. Totuşi, suntem convinşi că acestui regulament ar trebui să i se aducă îmbunătăţiri semnificative, astfel încât să fie evitat un alt caz de blocaj de durată al transportului între statele membre, care reprezintă o încălcare a principiilor fundamentale ale pieţei interne, cum ar fi libertatea de circulaţie a bunurilor şi a persoanelor.
- (FR) Doamnă preşedintă, în urmă cu nouă zile, regiunile Aquitaine, Midi-Pyrénées şi Languedoc-Roussillon au fost lovite de furtuna Klaus.
Pagubele provocate sunt semnificative, motiv pentru care solicit acordarea de ajutor european de urgenţă acestor regiuni. Am în vedere, în special, Fondul de Solidaritate al Uniunii Europene, precum şi Fondurile Structurale şi Fondul de Dezvoltare Rurală şi mă gândesc, de asemenea, la autorizarea unui ajutor de stat.
Aş dori să vă atrag atenţia, doamnelor şi domnilor, cu privire la faptul că, în mai 2005, Parlamentul European a adoptat raportul prezentat de dl Berend privind reforma Fondului de Solidaritate în vederea extinderii domeniului de aplicare al acestuia. Această chestiune este, în prezent, blocată la nivelul Consiliului de Miniştri. Este esenţial să se ajungă, în mod neîntârziat, la un rezultat pozitiv cu privire la aceasta.
Cetăţenii europeni se aşteaptă ca Uniunea Europeană să le ofere protecţie şi asistenţă practică. Acordarea de ajutor de urgenţă acestor regiuni franceze, precum şi înfăptuirea reformei Fondului de Solidaritate ar reprezenta, în opinia europenilor, garanţii ferme ale faptului că misiunea şi obiectivul Uniunii Europene sunt de a se afla aproape de cetăţeni în cazul în care aceştia trec prin situaţii dificile.
(EL) Doamnă preşedintă, agricultori care deţin întreprinderi mici şi mijlocii au ieşit în stradă timp de două săptămâni, participând la o campanie care a afectat întreaga ţară. Politica agricolă comună, care este formulată şi pusă în aplicare de către guvernul elen, în acord cu acordurile încheiate în cadrul Organizaţiei Mondiale a Comerţului, au avut drept rezultat o reducere a producţiei agricole, o diminuare drastică a veniturilor fermierilor care deţin întreprinderi mici şi mijlocii, precum şi eliminarea mai rapidă a acestora. Balanţa comercială a Greciei a trecut de la pozitiv la negativ, ajungând la o sumă de aproximativ 3 miliarde de EUR numai pentru 2008. În loc să-şi îndeplinească obligaţia privind satisfacerea solicitărilor de bază din partea întreprinderilor mici şi mijlocii, guvernul Noua Democraţie încearcă să le inducă în eroare prin intermediul unor anunţuri lipsite de sens, mobilizând, în acelaşi timp, forţe speciale pentru a înăbuşi acţiunea acestora. Partidul Comunist din Grecia şi lucrătorii sprijină acţiunea întreprinsă de întreprinderile mici şi mijlocii împotriva politicii agricole comune, precum şi împotriva întregii politici anti-ţărănime a Uniunii Europene şi a guvernelor burgheze. Aceştia îşi susţin, de asemenea, cererea lor privind asigurarea unor preţuri minime garantate pentru produsele agricole şi zootehnice, care să acopere costurile de producţie şi să sporească veniturile întreprinderilor mici şi mijlocii.
Doamnă preşedintă, pe măsură ce criza economică se adânceşte, în Regatul Unit apar probleme majore care conduc la acţiuni sindicale ca urmare a obligaţiei privind libera circulaţie fără restricţii a lucrătorilor pe teritoriul UE şi a cerinţelor privind contractele majore de achiziţii publice, cu ajutorul cărora contractele dobândite de societăţi străine conduc la un influx semnificativ de lucrători străini, ceea ce constituie un dezavantaj pentru lucrătorii şi şomerii locali, care sunt privaţi de oportunităţile oferite.
Consider că, prin aceasta, mulţi vor conştientiza preţul pe care Regatul Unit îl plăteşte pentru apartenenţa sa la UE. Suntem obligaţi să ne supunem legislaţiei privind piaţa forţei de muncă, precum şi supremaţiei legislaţiei UE şi hotărârilor pronunţate de Curtea Europeană de Justiţie. Politica în materie de achiziţii publice, care interzice promovarea contractanţilor şi a lucrătorilor locali, alimentează un resentiment tot mai mare faţă de UE şi regimul lipsit de flexibilitate al acesteia.
(EL) Doamnă preşedintă, în urmă cu doi ani Parlamentul a adoptat o rezoluţie aproape în unanimitate. În această rezoluţie, Parlamentul a solicitat ca soarta persoanelor dispărute din Cipru să fie clarificată. Au trecut doi ani şi nu s-a înregistrat niciun progres. Armatei turce i s-a solicitat să prezinte comisiei competente în fond toate informaţiile pe care le deţine, însă nu s-a întreprins nimic în acest sens. Dimpotrivă, în prezent dispunem de declaraţia publică a unui cetăţean turc care a fost soldat în perioada respectivă şi care, din motive de conştiinţă, deoarece nu mai poate suporta acest lucru, a mărturisit că a ucis 10 ciprioţi greci. Armata turcă cunoaşte atât aceste crime, cât şi altele şi, fără îndoială, nu există în prezent nici o persoană civilizată, de naţionalitate turcă sau de orice altă naţionalitate, care să nu condamne acest crime de război. Cu toate acestea, ce trebuie să facem? Trebuie să ne intensificăm eforturile pentru a convinge armata turcă să furnizeze informaţii comisiei competente, pentru a pune capăt suferinţei rudelor persoanelor dispărute.
Doamnă preşedintă, după cum ştiţi, au existat proteste la scară largă în ţara mea împotriva unei societăţi italiene care a dobândit un contract în cadrul unei rafinării de petrol situate în circumscripţia mea şi care a angajat numai forţă de muncă italiană în vederea executării contractului.
Protestul este de înţeles dacă într-adevăr societatea în cauză a rezervat dreptul de muncă numai resortisanţilor proprii şi nu a permis angajarea cetăţenilor britanici. Acest lucru ar constitui o încălcare a legislaţiei Uniunii Europene (discriminare pe motiv de naţionalitate), întrucât ar însemna că societatea ar încălca cerinţele legale britanice, pe care aceasta trebuie să le respecte în temeiul Directivei privind lucrătorii detaşaţi.
Totuşi, atunci când protestatarii susţin că doar societăţile britanice ar fi trebuit să aibă dreptul de a prezenta oferte pentru munca respectivă şi că ar fi trebuit să se angajeze numai forţă de muncă britanică, ei aduc un argument care nu este corect. Aceştia ar trebui să reţină faptul că există peste două milioane de cetăţeni britanici care lucrează în alte ţări UE şi doar un milion de resortisanţi UE de alte naţionalităţi care lucrează în Marea Britanie.
Sloganul "Cetăţeni britanici pentru locuri de muncă britanice” trebuie să semnifice faptul că lucrătorilor britanici li se oferă posibilitatea de a concura într-un mod eficient şi fără a suferi discriminări. Acesta nu poate însemna că există lucruri care sunt rezervate doar cetăţenilor ţării în cauză, în Marea Britanie sau în orice alt stat membru al Uniunii Europene.
(IT) Doamnă preşedintă, doamnelor şi domnilor, sunt încântat să vă anunţ că, peste două zile, îi vom ura bun venit aici Preşedintelui Autorităţii Palestiniene în cadrul unei şedinţe oficiale. Cu ocazia respectivă, Preşedintele Autorităţii va efectua o vizită Camerei ţărilor Europei, care distruge patria europeană, întrucât Mediterana ar constitui doar un mormânt potrivit pentru săraci şi pentru cei care sunt condamnaţi la înfometare şi exterminare.
Noi reprezentăm aici - iată, este timpul protestelor naţionaliste şi persoane din toate părţile ar trebui să participe - biciul ţărilor Europei care distruge patria europeană şi avem datoria de a transmite acest lucru Bruxelles-ului. Peste două zile, un palestinian va vorbi. Faptul că 80% dintre cetăţenii statului Israel sunt în favoarea Europei, spre deosebire de guvernul din Ierusalim, după cum arată Fundaţia Adenauer, dovedeşte, de asemenea, că nici chiar populaţia din Palestina, Liban, sudul Mării Mediterane şi Tunisia nu este îndreptăţită să se îndrepte spre revoluţie...
În actualul context european, asigurarea securităţii energetice devine o prioritate. Diversificarea rutelor de energie poate fi asigurată prin interconectarea reţelelor europene de gaz, ceea ce contribuie şi la solidaritatea între statele membre, un principiu fundamental în Uniunea Europeană. Pe lângă eforturile financiare proprii ale României şi Ungariei, Comisia Europeană a propus săptămâna trecută alocarea a 30 de milioane de euro pentru finalizarea proiectului gazoductului Arad - Szeget, a cărui finanţare a fost suspendată de mai bine de 5 ani.
Importanţa acestui proiect este majoră. Gazoductul va lega România de Ungaria, dar va realiza şi o conexiune în reţeaua de gaze a Uniunii Europene. Odată finalizată conducta, atât în condiţii normale, dar şi în situaţii de criză energetică la nivelul Europei, România va putea să-şi exporte gazele pe piaţa europeană, dar şi să importe aceste resurse. În acest sens, vă solicit sprijinul pentru ca propunerea Comisiei să se materializeze cât mai rapid.
(DE) Doamnă preşedintă, scandalul privind carnea din Irlanda a făcut valuri în întreaga Europă, inclusiv în Austria, unde, drept consecinţă stranie a scandalului, carnea de origine irlandeză a fost vândută ca slănină tiroleză. În opinia mea, singura soluţie pentru această problemă la scară europeană este întocmirea unei declaraţii obligatorii pentru carnea proaspătă şi produsele din carne, care să conţină următoarele informaţii: locul de origine, durata transportului animalului la abator şi de acolo la punctul de vânzare a cărnii; în cazul în care carnea provine din afara Uniunii Europene, ţara de origine ar trebui menţionată cu claritate. În plus, este imperios necesar ca Uniunea Europeană să solicite verificarea acestor lucruri de către inspectori. În consecinţă, pentru ca acest lucru să poată fi într-adevăr realizat, invit Consiliul, Comisia şi pe dumneavoastră, doamnelor şi domnilor, să luaţi măsuri pentru a asigura că consumatorii europeni nu vor mai fi induşi în eroare în acest mod.
(SL) Am văzut şi am ascultat rapoarte cu privire la încetarea războiului civil, ce dura de mult timp, din Sri Lanka. Cu toate acestea, forţa militară, nu negocierea politică sau orice altă soluţie de durată, este cea care i-a îndepărtat pe Tigrii Eliberării din Tamil Eelam din ultima lor fortăreaţă. Această soluţie militară este plină de riscuri. Noi vedem câştigători şi învinşi, învinşii fiind însă zecile de mii de civili locali care se retrag sau fug de frica unităţilor guvernamentale.
Experienţa din Balcanii de Vest ne învaţă că victoriile militare şi încetările oficiale ale ostilităţilor militare sunt urmate, adesea, de uciderea de către învingători a celor care au pierdut sau a presupuşilor simpatizanţi ai acestora. Victoriile pot lăsa urme ale unor acte de răzbunare individuale necontrolate, dar chiar şi crime organizate adesea, pe care infractorii încearcă, de obicei, să le ascundă.
Nu încerc să acuz pe nimeni înainte de vreme. Încerc doar să subliniez faptul că Uniunea Europeană trebuie să ia, de asemenea, măsuri urgente, pentru a asigura o prezenţă şi o supraveghere internaţională în această perioadă post-conflict critică care pune populaţia civilă, ce fuge de frică, în mare pericol.
Doamnă preşedintă, multe persoane sunt conştiente de recenta teamă de dioxină din Republica Irlanda. Crescătorii de bovine din Irlanda de Nord au fost, de asemenea, afectaţi de această problemă, deoarece au importat furajele combinate care au cauzat problema în cazul animalelor lor. Executivul din Irlanda de Nord a oferit fermierilor o despăgubire de 25%, ceea ce înseamnă ruinarea acestora. Executivul se confruntă cu probleme la găsirea fondurilor adecvate şi nu va reuşi să obţină procentul de 37,5% pus la dispoziţie de Uniunea Europeană. Înţeleg că guvernul Republicii Irlanda a precizat în mod clar că nu îşi va asuma niciun fel de responsabilitate, cu toate că fabrica de furaje a primit autorizaţia sa şi s-a aflat sub supravegherea sa. Există, de asemenea, o cantitate însemnată de carne de porc infectată la una dintre uzine. Aceasta reprezintă o problemă foarte serioasă şi foarte periculoasă şi trebuie rezolvată cât mai curând posibil.
Uniunea Europeană se pregăteşte intens pentru negocierea unui acord post-Kyoto pentru a continua reducerea cauzelor schimbărilor climatice. Statele membre trebuie să-şi reducă gradual emisiile de dioxid de carbon. Companiile europene trebuie să investească, urgent, în modernizarea unităţilor productive din sectoarele intens energetice, pentru a putea păstra nivelul de producţie, pentru a putea păstra locurile de muncă şi pentru a proteja mediul înconjurător.
Atrag atenţia asupra faptului că, în contextul crizei economice, întreprinderile europene nu reuşesc să obţină creditele de care au atâta nevoie pentru modernizare. Întreprinderile europene nu trebuie să producă mai puţin, ci mai inteligent şi mai ecologic. Solicit Comisiei Europene, Băncii Europene de Investiţii şi statelor membre să acorde prioritate dezvoltării economiei sustenabile a Uniunii şi să asigure, prin planul european de redresare economică, condiţiile necesare pentru ca întreprinderile europene să se modernizeze şi să rămână competitive pe o piaţă tot mai dură.
(HU) Vă mulţumesc foarte mult, doamnă preşedintă. Uniunea Europeană se confruntă cu provocarea de a garanta stabilitate şi securitate, de a îmbunătăţi prosperitatea cetăţenilor săi şi de a construi un viitor european comun. Minorităţile istorice, naţionale şi etnice reprezintă o valoare de durată pentru o Europă caracterizată prin diversitate. Respectul drepturilor acestor minorităţi nu este încă asigurat în mod satisfăcător. Existenţa unor documente cum ar fi Convenţia-cadru pentru protecţia minorităţilor naţionale şi Carta europeană pentru limbile minoritare şi regionale inspiră încredere. Este clar că, până la ratificarea acestor documente de către toate statele membre, sunt necesare eforturi suplimentare. Parlamentul ar trebui să îşi stabilească drept obiectiv instituirea unui acord-cadru obligatoriu care să garanteze protecţia comunităţilor minoritare naţionale, recunoscând faptul că diferitele forme de autonomie şi autodeterminare, bazate pe principiul subsidiarităţii, reprezintă soluţii reconfortante pentru situaţia comunităţilor minoritare. Vă mulţumesc foarte mult.
- (FR) Doamnă preşedintă, vă rog să îmi permiteţi să-mi exprim sprijinul deplin pentru cetăţenii şi familiile afectate de furtuna Klaus, care a lovit sudul Europei şi, în special, sus-vestul Franţei, în urmă cu mai mult de o săptămână.
Consecinţele furtunii sunt tragice. Aceasta a cauzat 11 decese, peste un milion şi jumătate de case au rămas fără energie electrică, iar 300 000 de hectare de pădure au fost lovite, ceea ce reprezintă 40% din pădurea din regiunea Landes. Aproximativ 30-40 de milioane m3 de copaci au fost doborâţi.
În 2002, Uniunea Europeană a fost înzestrată cu un Fond de solidaritate, care permite acordarea de asistenţă financiară de urgenţă regiunilor europene lovite de astfel de dezastre naturale. Consiliul de Miniştri trebuie - şi voi face cunoscute astfel concluziile dnei Laperrouze - să elibereze acest Fond de solidaritate, iar eu sper că Parlamentul se va asigura că acest lucru se va întâmpla cât mai curând.
(PL) Doamnă preşedintă, vom sărbători în curând cea de-a douăzecea ediţie a Mesei rotunde din Polonia. La momentul respectiv, liderii şi opoziţia au desfăşurat negocieri şi au analizat împreună soluţia pentru problemele din Polonia, atât cele de natură economică şi socială, cât şi problemele cele mai importante din sistemul nostru politic.
Opoziţia a fost reprezentată, în principal, de Solidaritatea, partid care a fost înfiinţat în 1980, condus de Lech Wałęsa, şi de consilierii organizaţiei. Din partea guvernului, negociatorii au fost reprezentaţi de autorităţi ale sistemului fărâmiţat socialist economic, creatorii regimului dictatorial militar din Polonia.
În urma negocierilor din jurul Mesei rotunde, în iunie 1989 au avut loc alegeri care au condus la instaurarea primului guvern condus de o persoană necomunistă: Tadeusz Mazowiecki. Guvernul respectiv ne-a arătat că direcţia corectă pe care trebuia să o urmeze Polonia era nu numai libertatea şi democraţia, ci şi integrarea în Uniunea Europeană. Schimbările care au avut loc în ţara mea au impulsionat, ulterior, numeroase ţări din Europa Centrală şi de Est în demersul acestora de a trece la libertate, democraţie şi integrare în UE.
Producția și ocuparea forței de muncă din sectorul produselor textile și al confecțiilor din diverse state membre ale UE
Următorul punct este întrebarea orală urmată de dezbatere adresată Comisiei privind producţia şi ocuparea forţei de muncă din sectorul produselor textile şi al confecţiilor din diverse state membre ale UE.
membru supleant. - Doamnă preşedintă, în numele Comisiei pentru comerţ internaţional, aş dori să precizez despre ce este vorba aici.
Este vorba despre producţia şi ocuparea forţei de muncă în sectorul produselor textile şi al confecţiilor din diverse state membre ale UE. Uniunea Europeană şi China au ajuns la un acord privind crearea unui sistem comun de supraveghere referitor la exporturile anumitor categorii de produse textile şi de confecţii din China către Uniunea Europeană, sistem care însă a expirat la 31 decembrie 2008.
În ultimii doi ani, au dispărut 350 000 de locuri de muncă, iar numărul întreprinderilor s-a redus cu 5% în aceeaşi perioadă. Având în vedere numărul în creştere al întreprinderilor care îşi încetează activitatea, ceea ce are drept rezultat o creştere a ratei şomajului în anumite regiuni, aş dori să adresez următoarele întrebări în numele Comisiei pentru comerţ internaţional.
Vreau să știu dacă Comisia sau un stat membru a propus sau a solicitat extinderea mecanismului de supraveghere cu dublu control dincolo de data de 31 decembrie 2008, precum şi luarea altor măsuri în cadrul respectiv?
Care sunt măsurile pe care Comisia intenţionează să le adopte în vederea protejării producţiei şi a locurilor de muncă din sectorul produselor textile şi al confecţiilor?
Va monitoriza Comisia în continuare, în timp real, evoluţiile pieţei, statisticile privind importul şi controlul graniţelor şi va furniza în continuare sectorului informaţii cu privire la cele mai recente evoluţii?
Care este situaţia actuală referitoare la propunerea de regulament privind etichetele "fabricat în”?
Care sunt măsurile luate de către Comisie pentru a examina propunerile adoptate de Parlament în rezoluţia sa din 13 decembrie 2007?
membră a Comisiei. - Doamnă preşedintă, în acest climat, este de înţeles că există preocupări cu privire la succesul producţiei în faţa concurenţei, produsele textile fiind, desigur, foarte importante. Locurile de muncă au continuat să scadă, iar producţia s-a redus, acest lucru având loc după mai mulţi ani de stabilitate relativă. Sectorul este, bineînţeles, foarte avansat în ceea ce priveşte globalizarea. Întreprinderile mici şi mijlocii joacă un rol imens în acest sens.
În urma încetării Memorandumului de înţelegere din 2005, s-a ajuns la acordul privind sistemul comun de supraveghere, în privinţa căruia dna Wortmann Kool ne-a atras atenţia, acesta oferindu-ne o informare din timp cu privire la fluxurile comerciale. În consecinţă, suntem mai capabili să reacţionăm în cazul în care ne-am confrunta cu o creştere bruscă a industriei noastre. Un pas înainte în procesul de tranziţie îl reprezintă, de asemenea, deschiderea pieţelor concepute şi dezvoltate - lucru de care sunt convinsă că membrii au cunoştinţă - împreună cu actorii economici vizaţi, în colaborare cu statele membre şi cu Parlamentul. Prin promovarea unei schimbări treptate, am contribuit la adaptarea sectorului. Acest lucru a fost sprijinit de către partenerii sociali. Aceştia nu au solicitat o extindere a nivelurilor de creştere voluntară în temeiul Memorandumului de înţelegere (MOU) în momentul încetării acestuia în 2008 şi nici continuarea funcţionării sistemului de supraveghere în anul 2009,deşi cred că unele state membre ar fi preferat să facem acest lucru. Importurile provenite din China au crescut pretutindeni, în limite însă rezonabile. Creşteri semnificative în ceea ce priveşte anumite categorii cum ar fi rochiile, pantalonii şi puloverele au fost echilibrate prin scăderea importurilor de produse textile provenite de la furnizori din alte ţări. În consecinţă, pe ansamblu, în 2008 s-a înregistrat doar o uşoară creştere totală, pieţele amortizând acest lucru într-un mod destul de acceptabil.
Răspunsurile politice corecte nu sunt de a închide pieţele noastre sau de a monitoriza importurile. Trebuie să ne asigurăm că toate întreprinderile sunt deschise schimbării, se pot adapta, pot face comerţ şi pot fi inovatoare în condiţiile actuale. Tocmai prin acordarea de sprijin întreprinderilor în acest mod a fost susţinut planul de redresare economică. Acest lucru reprezintă, desigur, o creştere considerabilă de 1,5% a PIB-ului UE, ceea ce ar trebui să stimuleze sectorul produselor textile şi al confecţiilor. Provocările pentru acest sector datează dinaintea actualei încetiniri. Opt dintre cele cincisprezece cereri formulate în temeiul Fondului de ajustare la globalizare au avut drept obiect acordarea de sprijin lucrătorilor din sectorul produselor textile.
Comisia este pregătită să sprijine iniţiative în vederea creării de parteneriate în sectorul produselor textile şi al confecţiilor destinate să anticipeze restructurarea, în scopul protejării locurilor de muncă, precum şi, în general, avantajele sectorului faţă de existenţa unui cadru de lungă durată pentru dialog social. Salutăm rezoluţia Parlamentului privind viitorul sectorului produselor textile. Vom urmări accesul la piaţă, fondurile provenite din Iniţiativa privind pieţele-pilot, precum şi orice acord de comerţ liber, în calitatea lor de cauze dedicate unor standarde sociale şi de mediu. Devalorizarea monedei de schimb rămâne, desigur, pe ordinea noastră de zi.
în numele Grupului PPE-DE. - (EL) Doamnă preşedintă, sectorul produselor textile şi al confecţiilor reprezintă un sector globalizat al economiei par excellence, caracterizat printr-o schimbare continuă în ceea ce priveşte locul producţiei, restructurările constante şi adaptările la noile situaţii precum liberalizarea comerţului internaţional. Pentru multe state membre ale Uniunii Europene, inclusiv Grecia, acest sector reprezintă o sursă importantă de exporturi şi de locuri de muncă. Cu toate acestea, numărul considerabil al unităţilor de producţie care îşi schimbă locaţia şi reducerea constantă a locurilor de muncă au dobândit proporţii îngrijorătoare. Alături de problemele structurale, discrepanţa acută dintre tarifele la import ale Uniunii Europene, pe de o parte, şi ale celor mai importanţi concurenţi, pe de altă parte, joacă un rol negativ. Doamnă comisar, discutăm despre un sector care reprezintă un procent extrem de ridicat al confiscărilor globale de produse contrafăcute efectuate la graniţele Uniunii Europene, acesta fiind în continuă creştere. În această situaţie, consider că propunerea de instituire a unui observator european privind produsele contrafăcute ar fi o idee bună, în vederea realizării unei mai bune cooperări între autorităţile competente, statele membre şi serviciile Comisiei, precum şi a unor condiţii care să asigure o cooperare eficientă cu sectorul privat. Consider că este necesară adoptarea de regulamente privind eticheta "fabricat în”, care să asigure o protecţie a condiţiilor privind concurenţa loială şi protecţia consumatorului. Stabilirea unor norme mai eficiente privind originea este importantă pentru aplicarea contingentelor tarifare în cadrul sistemului de preferinţe tarifare generalizate şi al acordurilor regionale. Ni se solicită să elaborăm un nou cadru al relaţiilor de cooperare dintre agenţiile care pun în aplicare politica şi angajamentele regionale şi industriale şi să sprijinim în mod efectiv întreprinderile europene, în special întreprinderile mici şi mijlocii, pentru ca acestea să îşi poată păstra şi îmbunătăţi în continuare specializarea care le asigură competitivitatea. Mă refer produsele cu o valoare adăugată ridicată din punctul de vedere al calităţii şi al modului de prezentare, precum şi al caracterului inovativ şi al modului de utilizare a noilor tehnologii.
în numele grupului PSE. - Mulţumim pentru răspunsurile la întrebările orale. Aş vrea să subliniez faptul că sectorul textil, după cum ştim, are o contribuţie deosebit de importantă la GDP-ul tuturor statelor membre şi, dacă vreţi, inclusiv al României. Ştim bine că acest sector creează noi locuri de muncă, în special pentru forţa de muncă feminină. Sunt de acord şi susţin măsurile pe care dumneavoastră le propuneţi pentru că, ştiind cât de important este comerţul în actuala situaţie de criză, trebuie să ştim cât de importante sunt măsurile pe care trebuie să le luăm pentru protejarea locurilor de muncă.
Având în vedere că la sfârşitul anului trecut s-a eliminat sistemul dublei supravegheri a importurilor de textile din China, care înţeleg că a fost un instrument important în monitorizarea pieţei, aş dori să sugerez Comisiei să acorde o importanţă mai mare acestui sector al textilelor dar şi altor sectoare din industrie care sunt senzitive, precum: oţelul, chimicalele şi maşinile şi, aş dori să sugerez Comisiei Europene să prezinte în mod regulat studii de impact, date statistice sau alte elemente, instrumente relevante privind aceste sectoare. Doresc încă o dată să salut măsurile pe care dumneavoastră le-aţi propus privind accesul, liberul schimb, fondurile, mediul
Doamnă preşedintă, doamnelor şi domnilor, ne confruntăm fără îndoială cu o criză industrială extrem de gravă, iar industria textilă europeană nu poate fi ocolită de această criză, care este, de asemenea, o consecinţă a crizei financiare.
În mod clar, întârzierea cheltuielilor de consum afectează produsele europene de vârf, inclusiv pe cele din ţara mea, Italia, într-un sector care, aşa cum a subliniat preşedintele Comisiei pentru comerţ internaţional, a înregistrat pierderea a 350 000 de locuri de muncă şi falimentul a 5% din firme.
În acest moment, însă, cred că, mai mult decât sprijin financiar, acest sector, la fel ca alte sectoare industriale, are nevoie de reglementări şi necesită, după cum s-a subliniat deja, o reciprocitate autentică. Putem înţelege că, în ceea ce priveşte ţările în curs de dezvoltare, există tendinţe pentru o deschidere reală a pieţei pentru a promova dezvoltarea ţărilor respective şi, astfel, a unor pieţe noi, însă este mult mai greu de înţeles lipsa de reciprocitate în privinţa barierelor legislative şi a barierelor tarifare impuse ţărilor celor mai dezvoltate: Statele Unite, Canada, Australia şi Japonia.
Din acest motiv, anumite chestiuni fundamentale - pentru care eu cred că angajamentul a existat mai mult pe hârtie decât în practică - precum chestiunea marcării originii, trebuie să revină în centrul atenţiei Comisiei şi Consiliului. Europa are nevoie de noi reglementări, dar are nevoie şi de reciprocitate şi de eforturi sporite pentru combaterea contrafacerii şi a pirateriei, pentru efectuarea unor intervenţii reale în ceea ce priveşte măsurile antidumping şi, în special, pentru aprobarea regulamentului privind marcarea originii.
Vedeţi dumneavoastră, doamnă comisar, dacă luăm parte la un meci de box cu o mână legată la spate, nu putem câştiga. De asemenea, aş dori să reiterez faptul că aceasta este o problemă care priveşte Statele Unite împreună cu noi, şi nu doar China sau India. Acestea au reglementări privind trasabilitatea, pe care le impun şi asupra produselor noastre, dar pe care noi nu le avem. Aşadar, aceasta este o chestiune fundamentală în privinţa căreia cred că iniţiativele Comisiei trebuie să fie intensificate mult mai mult decât în trecut, întrucât am observat că, atunci când doreşte, Comisia reuşeşte să îi convingă până şi pe contestatari, cum a fost cazul chestiunii privind mediul.
În concluzie, consider că există unele măsuri costisitoare şi altele mai puţin costisitoare, dar cele costisitoare fac parte dintr-un pachet pentru combaterea crizei, care urmează să fie lansat în curând. Acestea includ Fondul de ajustare la globalizare, punerea la dispoziţie a unui buget mai mare de creditare pentru promovarea investiţiilor şi întărirea capitalizării întreprinderilor mici şi mijlocii, majorarea fondurilor de cercetare pentru platforma tehnologică pentru textile şi creşterea sprijinului pentru exporturile întreprinderilor mici şi mijlocii. Măsurile mai puţin costisitoare sunt regulamentul privind marcarea originii, protejarea proprietăţii intelectuale, măsurile antidumping şi lupta împotriva contrafacerii. Dacă putem înainta toate aceste măsuri costisitoare şi necostisitoare, cred că vom ajuta economia Europei fără a modica normele privind concurenţa şi fără a cădea în neoprotecţionism.
Ca urmare a altor iniţiative, am propus Comisiei pentru comerţ internaţional a Parlamentului European să se adreseze o întrebare orală urmată de o dezbatere privind producţia şi ocuparea forţei de muncă în sectorul textilelor şi confecţiilor în diverse state membre ale Uniunii Europene, deoarece considerăm această chestiune ca fiind urgentă şi indispensabilă.
De asemenea, am propus ca această dezbatere să includă participarea Consiliului şi să se încheie cu o rezoluţie a Parlamentului; însă aceste propuneri nu au beneficiat de sprijinul altor grupuri parlamentare.
A trecut mai bine de un an de la dezbaterea ţinută în acest Parlament la 12 decembrie 2007. La momentul respectiv, am tras un semnal de alarmă referitor la faptul că, dacă nu se iau măsuri de protejare a producţiei şi a forţei de muncă în sectorul textilelor şi confecţiilor, ne vom confrunta în continuare cu agonia lentă şi distrugerea unei părţi importante a acestui sector strategic. De atunci, aşa cum se mai întâmplase şi înainte, s-au pierdut mii de slujbe şi nenumărate companii au fost închise, numai în ultimii doi ani înregistrându-se dispariţia a 350 000 de locuri de muncă şi a 5% din companii.
Ne întrebăm dacă asta pretinde Comisia Europeană a fi concurenţă prin restructurare. De atunci, la fel cum se întâmpla şi înainte, lucrătorii au continuat să se confrunte cu şomajul, de multe ori fără a primi plăţile compensatorii sau salariile restante care li se cuveneau, cu o exploatare intensificată, cu un nivel sporit al nesiguranţei, cu plata întârziată a salariilor şi cu ore de lucru nereglementate.
Există mai multe cauze şi persoane responsabile de această situaţie, precum cele care promovează liberalizarea comerţului cu textile şi confecţii şi relocalizarea producţiei în vederea obţinerii unor profituri maxime, care au făcut ca o marte parte a acestui sector să se confrunte cu o concurenţă bazată pe standarde duble definite de la început.
Confruntată cu această situaţie, Uniunea Europeană fie a ignorat-o, fie a luat măsuri moderate care nu oferă nici pe departe un răspuns la problemele şi necesităţile acestui sector. Comisia Europeană nu consideră industria textilă şi de confecţii ca fiind una specială, aşa cum pretind membrii acesteia, spre deosebire de alte sectoare. Alături de măsurile urgente care trebuie implementate de fiecare stat membru, Uniunea Europeană are şi datoria de a oferi un răspuns la problemele grave cu care se confruntă acest sector.
Doamnă comisar, când vor fi aplicate norme obligatorii referitoare la etichetarea de origine, prin adoptarea, de exemplu, a regulamentului privind etichetele "fabricat în”? Când vor fi aplicate aceleaşi cerinţe privind siguranţa şi protecţia consumatorului atât produselor de import, cât şi produselor fabricate în Uniunea Europeană? Cum va continua Uniunea Europeană să monitorizeze în timp real tendinţele privind importurile şi inspecţia şi controlul vămilor, asigurând informarea deplină a sectorului şi invocând clauze de salvgardare acolo unde este necesar? Cum va utiliza ea cadrul financiar 2007-2013, inclusiv aşa-numitul Fond de ajustare la globalizare, pentru a sprijini producţia şi forţa de lucru în sectorul textilelor şi confecţiilor, în special în cadrul întreprinderilor mici şi mijlocii afectate de liberalizare? Când va exista o politică monetară şi valutară care să nu penalizeze exporturile anumitor state membre? Când va fi creat programul comunitar, propus de acest Parlament, şi când vor fi deblocate resursele financiare pentru modernizarea şi promovarea sectorului şi diversificarea activităţii industriale, în special acele resurse destinate regiunilor celor mai defavorizate, care depind de ele?
- (FR) Doamnă preşedintă, sectorul european al textilelor şi confecţiilor a fost grav afectat în ultimii ani de efectele dăunătoare ale globalizării.
În prezent, în ciuda unor răni încă dureroase resimţite în anumite regiuni ale Europei, acest sector a putut face o schimbare de direcţie, un rol important în acest sens avându-l conceperea unor textile tehnice şi inovatoare.
Însă nu trebuie să subminăm capacitatea de recuperare a acestei industrii adoptând o atitudine prea laxă şi neglijentă. Mai mult, Uniunea Europeană trebuie să păstreze voinţa politică de a crea un cadru competitiv solid pentru întreprinderile sale, rămânând vigilentă şi luând măsuri practice şi eficiente atunci când acest lucru se dovedeşte necesar.
Doamnă comisar, pentru ca Uniunea să realizeze aceste obiective, trebuie să monitorizaţi în continuare statisticile vamale privind importurile provenite din China şi trebuie să asiguraţi informarea acestui sector de activitate în privinţa ultimelor evoluţii. Trebuie să supraveghem lucrurile îndeaproape şi să fim receptivi. Uniunea Europeană dispune de mijloacele necesare în acest scop: instrumentele de protecţie a comerţului constituie exemplul perfect al unor astfel de mijloace. Prin urmare, voi continua să susţin cu tărie că o Europă care protejează nu este o Europă protecţionistă.
Cu toate acestea, doamnă comisar, îngrijorarea mea din prezent se bazează pe creşterea fără precedent a numărului confiscărilor de articole textile şi din piele contrafăcute, articole care sunt impregnate cu coloranţi azoici sau nichel, care periclitează din ce în ce mai mult siguranţa şi sănătatea consumatorilor europeni. Acesta este un fenomen care, după cum vă puteţi imagina, nu va dispărea odată cu criza economică pe care o traversăm.
De aceea vă solicit să colaboraţi cu statele membre pentru a implementa cât mai repede posibil planul de acţiune pe patru ani privind combaterea contrafacerii şi pirateriei, prin crearea observatorului european al contrafacerii şi consolidarea sistemului european al vămilor.
Crearea obligaţiei de a indica originea bunurilor provenite din ţările terţe, armonizarea procedurilor de control al vămilor şi pedepsirea încălcărilor drepturilor de proprietate intelectuală prin urmărire penală - iată care sunt luptele pe care trebuie să le ducem pentru întreprinderile noastre, locurile noastre de muncă şi cetăţenii europeni.
(PT) Doamnă preşedintă, doamnă comisar, acesta este un caz cât se poate de concret în care se aplică foarte bine distincţia dintre protecţie şi protecţionism pe care am făcut-o în urmă cu puţin timp, în dezbaterea anterioară.
Trebuie să spunem "Nu” protecţionismului, care duce la sărăcire, însă protecţia exercitată în scopul apărării drepturilor fundamentale ale europenilor este absolut necesară. Acesta este un sector foarte important în diverse regiuni şi ţări europene, cum este şi cazul regiunii din care provin, Portugalia de Nord. Are o importanţă capitală pentru economia din regiune. Este un sector care a fost deosebit de expus la procesul de globalizare. Pe fondul unei crize financiare grave precum cea pe care o traversăm, acest sector se confruntă cu vremuri extrem de grele.
Uniunea Europeană şi statele membre trebuie să acorde mai multă atenţie industriei textile, optând atât pentru măsuri defensive, cât şi pentru măsuri ofensive. Măsurile defensive impun utilizarea tuturor mecanismelor şi instrumentelor de apărare comercială pe care le avem la dispoziţie. Acest lucru presupune, de asemenea, menţinerea unui dialog politic cu principalii noştri parteneri pentru a lupta împotriva situaţiilor de protecţionism monetar real şi a situaţiilor care reprezintă o ameninţare la adresa intereselor legitime ale producătorilor europeni. Apărarea producătorilor, angajatorilor şi lucrătorilor europeni înseamnă apărarea cetăţenilor europeni, dar şi a consumatorilor europeni. Acesta este lucrul de care trebuie să ne dăm seama, o dată pentru totdeauna.
În acelaşi timp, trebuie să utilizăm aceste măsuri defensive respectând principii simple precum cele care au fost expuse deja aici: principiul reciprocităţii şi principiul luptei permanente împotriva concurenţei neloiale. Nu solicităm un tratament special pentru Uniunea Europeană sau pentru regiunile cele mai afectate ale acesteia. Cerem doar să existe norme, iar acele norme să fie bazate pe principii fundamentale de reciprocitate. Cu toate acestea, Uniunea Europeană şi statele sale membre nu trebuie să ezite să lupte pentru aplicarea instrumentelor de apărare comercială care se dovedesc cele mai potrivite la un moment dat şi trebuie adoptate în acelaşi timp şi politici şi măsuri ofensive. De fapt, acest lucru s-a şi întâmplat, în ceea ce priveşte modernizarea sectorului şi dezvoltarea resurselor umane, investiţiile în formarea vocaţională, modernizarea tehnologică şi dezvoltarea regională.
Există regiuni, iar eu cunosc bine una dintre acestea, care, după cum am spus, este regiunea Portugaliei de Nord, care se confruntă cu vremuri cu adevărat tragice şi este necesar să ne ocupăm de ele în mod direct.
(LT) În acest an, există posibilitatea pierderii a până la 50% dintre locurile de muncă din sectorul textilelor şi confecţiilor din Lituania. Aproape 20 000 de lucrători ar putea deveni şomeri, iar aceasta nu ar fi pur şi simplu o consecinţă a crizei economice şi financiare. Industria textilă trebuie să facă faţă unor condiţii concurenţiale inegale şi să aplice standarde superioare de fabricaţie, lucru, igienă şi ecologice. Este foarte dificil să concurezi cu producţia subvenţionată a Chinei din cauza cursului valutar instabil, a politicilor bancare de creditare, a absenţei deducerii deprecierii şi a politicii fiscale. Mai mult, China şi alte ţări măresc permanent obstacolele pentru accesul pe piaţă care afectează produsele din UE. Ce părere are Comisia despre faptul că preţul unui produs chinezesc este mai mic decât cel al materiilor prime utilizate la fabricarea lui? Ce măsuri are Comisia de gând să adopte pentru restabilirea unor condiţii concurenţiale egale, a aşa-numitelor condiţii de concurenţă echitabile? Mai mult, aş dori să solicit prezentarea unor fapte concrete care să arate maniera în care departamentul Biroului de asistenţă, înfiinţat de Comisie pentru a sprijini întreprinderile mici şi mijlocii, ajută industria textilă la iniţierea de investigaţii privind aplicarea măsurilor de protecţie a pieţei în cazurile evidente de competiţie neloială. Ţin să vă informez în privinţa faptului că producătorii de textile din in încearcă de doi ani să iniţieze în instanţă un proces de antidumping împotriva ţesăturilor din in de origine chineză, însă până acum nu au reuşit deoarece Comisia nu oferă niciun fel de asistenţă. Ce sugestii are Comisia pentru producătorii de textile?
(NL) Doamnă comisar, în urmă cu câteva clipe aţi afirmat, în termeni generali, că situaţia privind importurile din China în 2008 a fost mai bună decât se aştepta. Datoria mă îndeamnă să contrazic în mod categoric afirmaţia dumneavoastră, întrucât cifrele prezintă o imagine cu totul diferită.
De fapt, anul trecut importurile de produse textile din China au crescut dramatic. Nu există nicio îndoială că, dacă luăm în considerare tricourile, pantalonii, rochiile şi puloverele, cu alte cuvinte, categoriile de produse vulnerabile, s-a înregistrat aproape o dublare a importurilor în decursul unui singur an, iar aceasta reprezintă în mod clar un motiv de îngrijorare. Aceasta înseamnă că sistemul de supraveghere care a fost în vigoare în tot acest timp nu funcţionează. După cum ştim cu toţii, sistemul dublei verificări nu mai este utilizat. Această situaţie, Lady Ashton, este de neacceptat, întrucât nu există sancţiuni reale pe care să le putem aplica; nu avem nicio influenţă.
Cum spunea şi antevorbitorul meu, cifrele indică, de asemenea, că preţurile acestor importuri masive de produse textile chinezeşti sunt în mod fundamental în neregulă. Preţurile au scăzut cu aproape o treime, iar această scădere nu poate fi atribuită exclusiv diferenţelor de curs valutar. Mai mult, doamnă comisar, costurile de fabricaţie au crescut din nou în mod substanţial în ultimul an în China, ceea ce sugerează că aceste preţuri sunt practic nişte preţuri de dumping. Contăm pe dumneavoastră să luaţi atitudine faţă de această situaţie. Aşa cum afirma şi dna Wortmann-Kool mai devreme, în ultimii doi ani s-au pierdut 350 000 de locuri de muncă. În mare măsură, acesta este rezultatul concurenţei neloiale şi trebuie să formulăm un răspuns referitor la această situaţie.
Acesta nu este singurul lucru îngrijorător, doamnă comisar. După cum ştiţi, asigurarea creditului este mult mai greu de obţinut în actualul climat, iar acest lucru are un efect direct, dăunător asupra exporturilor. Guvernul francez a conceput deja un sistem de asigurare suplimentară a creditului pentru sectorul textilelor şi confecţiilor. Ar merita să reflectăm dacă putem recomanda acest sistem şi dacă îl putem eficientiza la nivel european. Nu sugerez o armonizare, ci să încercăm să adoptăm iniţiative la nivel european pentru a promova sistemul francez într-o anumită măsură. Vă puteţi lua angajamentul că, utilizând puterile de care dispuneţi, veţi implementa iniţiative în acest sens? Aceste iniţiative nu trebuie să coste nimic. Este pur şi simplu vorba de voinţă politică şi coordonare.
(ES) Doamnă preşedintă, doamnă comisar, după cum am observat în ultima vreme, sectorul textilelor trece printr-o criză majoră, care a dus la numeroase închideri, relocalizări şi disponibilizări, îndeosebi în regiunile specializate în această industrie.
Având în vedere criza economică actuală, Comisia Europeană ar trebui să reacţioneze cât mai rapid împreună cu statele membre, pentru a atenua efectele socio-economice ale acestei restructurări. Aceste schimbări au fost dramatice în special pentru regiunile şi familiile afectate.
Consider că lucrătorii din sectorul textilelor şi confecţiilor trebuie ajutaţi şi că trebuie stabilite măsuri sociale sub forma unor planuri de sprijinire a firmelor în curs de restructurare şi care se află în prezent într-o situaţie foarte dificilă. Ar fi de dorit ca o parte substanţială a Fondului european de ajustare la globalizare să fie direcţionată către activităţile de restructurare şi reinstruire în sectorul textilelor, în special pentru întreprinderile mici şi mijlocii, care formează majoritatea în cadrul acestui sector în Uniunea Europeană. Întreprinderile mici şi mijlocii au suferit considerabil de pe urma efectelor liberalizării pieţei.
În plus, sistemul de control al importurilor trebuie regândit, în special în ceea ce priveşte importurile din China, datorită volumului acestora. Aici nu este deloc vorba de promovarea unor bariere comerciale. Este vorba mai degrabă de compensarea efectelor negative ale acestei schimbări semnificative. Nu trebuie să uităm faptul că Uniunea Europeană este al doilea exportator mondial de produse textile şi confecţii, ceea ce impune garantarea unui acces optim pe pieţele ţărilor terţe. Acest lucru este esenţial pentru viitorul industriei textile şi de confecţii din Uniunea Europeană şi, în special, pentru întreprinderile mici şi mijlocii.
Desigur, toate aceste acţiuni trebuie să includă garantarea concurenţei loiale pe baza promovării unor standarde sociale şi de mediu în aceste ţări. În această privinţă, ar fi extrem de utilă asigurarea unei informări exacte a consumatorilor, de exemplu prin intermediul regulamentului care impune aplicarea etichetei "fabricat în”, care ştim că nu a fost implementat, având în vedere că aceasta ar însemna ca produsele importate să fie supuse aceloraşi condiţii privind siguranţa şi protecţia consumatorului ca şi cele fabricate în Uniunea Europeană.
(PT) Doamnă preşedintă, doamnă comisar, voi încerca să pun întrebările într-o manieră foarte succintă. Prima mea temă de discuţie se referă la chestiunea mecanismului special de monitorizare pentru textile al Uniunii Europene care, după cum s-a menţionat, a încetat să funcţioneze la 31 decembrie 2008. Ceea ce ne lipseşte, doamnă comisar, este publicarea punctuală şi recurentă a datelor statistice privind importurile, exporturile şi preţurile, aşa cum se întâmplă în Statele Unite. Fără aceste date, Uniunea Europeană nu poate lua măsuri privind practicile neloiale, iar Comisia însăşi este incapabilă de a-şi defini strategia. Vă solicit, la fel cum au făcut-o deja şi alţi membri, să vă ocupaţi de această problemă.
În al doilea rând, procesul de producţie din Uniunea Europeană implică într-o măsură din ce în ce mai mare respectarea unor reglementări privind siguranţa, a unor reglementări sociale şi a unor standarde de mediu. REACH, de exemplu, este o iniţiativă recentă prin care ni se impun şi mai multe condiţii.
Este importantă adoptarea de către Comisie a unei strategii clare, care să poată fi observată şi monitorizată, astfel încât produsele importate să fie supuse aceloraşi condiţii. În ce mod sunt apărate aceste aspecte, în contextul actualelor acorduri privind comerţul liber? În ceea ce priveşte aplicarea etichetei "fabricat în”, poate această măsură ajuta la rezolvarea problemei?
În al treilea rând, Uniunea Europeană a lansat un plan de redresare economică pentru combaterea actualei crize. Ce rol va juca politica comercială în acest context? Care sunt planurile Comisiei în acest moment, când o serie de alte ţări, precum China, încep să impună din ce în ce mai multe bariere netarifare, astfel încât importurile din Europa să nu poată ajunge pe pieţele chineze? Care este propunerea Comisiei cu privire la actualizarea sau adaptarea Fondului de ajustare la globalizare, precum şi a ajutorului disponibil din cadrul Fondurilor structurale în vederea îmbunătăţirii situaţiei imediate a industriei textile europene?
În ultimul rând, oare această criză prin care trecem va determina Comisia să conştientizeze impactul devastator pe care o monedă euro supraevaluată l-ar avea asupra economiei europene? Cum poate doamna comisar spori nivelul de conştientizare - sunt pe punctul de a încheia - în rândul celorlalţi comisari şi al entităţilor care se ocupă de politica monetară europeană în privinţa reechilibrării...
(DE) Doamnă preşedintă, doamnă comisar, doamnelor şi domnilor, ce aţi face, doamnă comisar, pentru a grăbi deschiderea pieţelor chineză şi indiană? Desigur, cel mai important lucru este să ne putem exporta produsele în aceste ţări. Numeroase companii europene au investit în China, construind sau achiziţionând fabrici acolo. De aceea, prioritatea o reprezintă crearea unei pieţe mai deschise. Ce posibilitate există ca dumneavoastră, în cooperare cu comisarul Kovács, acolo unde va fi cazul, să oferiţi stimulente fiscale industriei textile, cum ar fi perioade de depreciere mai mici, în vederea sporirii solvabilităţii firmelor? În mod clar, acest lucru ar contribui şi la păstrarea locurilor de muncă. Când Acordul Basel II va fi implementat în viitor, va fi nevoie de structuri destinate sporirii solvabilităţii firmelor.
(PL) Doamnă comisar, ţin desigur să precizez faptul că susţin ferm opiniile colegilor noştri care afirmă că întreprinderile noastre mici trebuie să fie protejate de comercializarea unor produse de slabă calitate şi a unor produse contrafăcute. Îmi amintesc că reprezentanţii Asociaţiei producătorilor din Toscana ne-au solicitat în timpul vizitei lor să recunoaştem faptul că ei nu au nevoie de protecţie, ci de confirmarea clară că inscripţia "Fabricat în Italia” va fi vizibilă pe produsele lor italiene.
Acum aş dori să adaug ceva şi să o informez pe doamna comisar că, de fapt, îi revine sarcina destul de dificilă de a rezolva o anumită dilemă. Pe de o parte, consumatorii doresc desigur să cumpere produse mai ieftine, cu alte cuvinte, la un preţ redus, indiferent dacă produsele provin din China sau din altă ţară, iar pe de altă parte, ei trebuie să conştientizeze faptul că aceasta poate însemna pierderea locurilor de muncă ale concetăţenilor lor. Poate că o campanie prin care cetăţenii să fie informaţi de acest aspect vă va ajuta, ca persoană care susţine găsirea unei soluţii la această dilemă, prin adresarea de întrebări şi aducerea unor propuneri care se vor bucura de susţinerea societăţii. Căci aici este vorba de consumator, şi nu de Comisie.
(CS) Vă mulţumesc, doamnă preşedintă, doresc să fac doar o scurtă remarcă referitoare la subiectul complex al industriei textile şi al impactului pe care globalizarea îl are asupra ei. Cred că este probabil greşit să aplicăm doar măsuri de protecţie. Aspectul cel mai important constă în creşterea nivelului tehnologic şi a calităţii producţiei în Europa şi în determinarea progresului industriei textile prin reorientarea structurii sale către domeniul produselor de specialitate şi către un nivel de calitate care nu poate fi atins de concurenţa asiatică. Aceasta este o opţiune fezabilă, iar unele firme europene au ales deja să meargă pe acest drum, creând noi segmente de piaţă, în care, în ansamblu, se simt în largul lor. Consider că aceste eforturi trebuie depuse în toată Europa şi necesită un plan bine gândit.
- Doamnă comisar, daţi-mi voie să vă spun, înainte de toate, că sunt încântată să vă revăd în această Cameră.
membră a Comisiei. - Doamnă preşedintă, daţi-mi voie să răspund la câteva din chestiunile care au fost puse în discuţie. Mai mulţi membri onorabili - dl Papastamkos, dl Susta, dl Ferreira, dl Grau i Segú şi dl Zaleski - au vorbit despre propunerea referitoare la eticheta "fabricat în”. Consider că propunerea avansată de Comisie este una rezonabilă şi trebuie adoptată, fiind în interesul activităţii comerciale. Însă, după cum onorabilii membri bine ştiu, eu nu deţin încă o majoritate în Consiliu şi orice ajutor oferit de onorabilii membri în obţinerea majorităţii ar fi bine-venit.
Mai mulţi membri - dl Susta, dra Saïfi, dl Assis în special - şi dra Budreikaitau vorbit despre Instrumentele de apărare comercială şi despre importanţa utilizării eficiente a mecanismelor de care dispunem. În cadrul şedinţei mele, mi-am luat angajamentul că voi face acest lucru şi fac acest lucru în continuare.
În ceea ce priveşte proprietatea intelectuală, este important să avem un plan de acţiune, iar eu am de gând să mă ocup de acest lucru. Vreau să abordez şi tema punctuală privind biroul de asistenţă şi întreprinderile mici. Acesta este creat special pentru a ajuta firmele mici să abordeze aspectele legate de protecţie. Sunt foarte recunoscătoare. Dacă onorabilii membri doresc mai multe informaţii sau sunt interesaţi de acest subiect, sunt invitaţi să mă contacteze.
"Protecţie, nu protecţionism” este o temă aprinsă a discuţiilor. Aş dori să precizez - poate în special drei Plumb şi dlui Ransdorf - că există diferenţe importante între aceste noţiuni. Lupta împotriva protecţionismului este foarte importantă; este important să ne sprijinim industriile pentru a fi competitive şi pentru a desfăşura activităţi comerciale în viitor.
Au fost propuse mai multe idei interesante, precum evaluările impactului pentru industrie, şi îi voi comunica aceste idei colegului meu, Günter Verheugen. El înţelege importanţa colectării de date şi a statisticilor, dar voi avea grijă că va lua la cunoştinţă de îngrijorările pe care le-aţi exprimat. Trebuie să luăm în considerare toate iniţiativele propuse şi să stabilim modul în care vom trata accesul pe pieţe, aşa cum s-a spus. Ţin să îi transmit dlui Guerreiro că accept fără ezitare importanţa strategică a textilelor şi confecţiilor şi ponderea acestui sector în discuţia pe care am avut-o despre pieţele cu un ritm accelerat de dezvoltare.
Ultimul comentariu îl adresez dlui Rübig: nu vă pot vorbi într-o secundă despre necesitatea accelerării deschiderii pieţelor din India şi China, dar sunt mai mult decât dispusă să discutăm acest aspect când doriţi.
Importul produselor textile ieftine din China în Europa este o problemă care a căpătat amploare în ultimul timp ca rezultat al liberalizării treptate a comerţului mondial. Industria textilă chineză, care are la dispoziţie o mână de lucru ieftină, alcătuită din milioane de oameni, are un avantaj evident asupra producătorilor europeni, care sunt specializaţi în principal pe produsele de marcă. În ceea ce priveşte înlocuirea treptată a producţiei locale cu produse de import vândute la preţuri mai competitive, se pot observa efecte sociale negative, care afectează în special acele regiuni care sunt specializate de secole în fabricarea îmbrăcămintei. Întrucât ne confruntăm în prezent cu una dintre cele mai grave crize economice din istorie, pericolul sărăcirii care ameninţă zone extinse ale Comunităţii este şi mai mare.
Afluxul necontrolat de îmbrăcăminte ieftină din Asia implică şi problema produselor contrafăcute, ceea ce slăbeşte şi mai mult poziţia producătorilor europeni şi expune consumatorii unor riscuri grave asociate cu calitatea slabă a produselor importate.
Nu există nicio îndoială că, în urma expirării acordului privind monitorizarea bilaterală la sfârşitul lui 2008, este necesară luarea unor măsuri imediate pentru prelungirea perioadei de aplicare a acestui sistem. De asemenea, este de dorit înfiinţarea unui grup la nivel înalt în cadrul UE, al cărui rol să fie de a monitoriza afluxul de produse textile chinezeşti şi de a inspecta calitatea acestora. Ţinând seama de faptul că, în faţa recesiunii economice, protejarea locurilor de muncă trebuie să se bucure de o atenţie specială din partea guvernelor statelor membre şi a Comisiei, solicit acordarea unui statut prioritar chestiunii protecţiei pieţei textile europene.
Următorul punct este o prezentare succintă a raportului elaborat de domnul Schröder, în numele Comisiei pentru dezvoltare, referitor la impactul acordurilor de parteneriat economic (APE) asupra dezvoltării.
Domnule Preşedinte, doamnă comisar, doamnelor şi domnilor, problema în discuţie este impactul acordurilor de parteneriat economic asupra dezvoltării. "Acordurile de parteneriat economic” - iată o sintagmă destul de lungă, în special în germană. Este o un cuvânt dificil în germană şi puţini dintre compatrioţii mei sunt preocupaţi de această problemă, în pofida faptului că ea va deveni unul dintre cele mai importante subiecte în anii următori. Despre ce este vorba?
Acordul Cotonou prevede ca acordurile de parteneriat economic să fie încheiate între Uniunea Europeană şi ţările ACP (Africa, zona Caraibelor şi Pacific) până la sfârşitul lui 2007. Acest lucru se datorează faptului că ţările în curs de dezvoltare care nu făceau parte din grupul ACP au reclamat la Organizaţia Mondială a Comerţului (OMC) faptul că Uniunea Europeană acordă statelor ACP privilegii speciale.
Am reuşit să încheiem, cel puţin într-o parte a Caraibelor, un acord de parteneriat economic de acest tip, care va fi, sperăm, un succes. Raportul meu precizează că acest acord va constitui o nouă bază a cooperării pentru dezvoltare: ajutăm aceste ţări să se ajute singure. Încercăm să conectăm comerţul şi dezvoltarea, respectiv politica comercială şi politica în materie de dezvoltare. Au existat, bineînţeles, anumite dezacorduri, în special aici în Parlament, între comisia noastră, Comisia pentru dezvoltare regională, şi Comisia pentru comerţ internaţional, legate în principal de compatibilitatea acestui acord cu normele OMC şi, în special, de problema controlului parlamentar.
Raportul meu includea iniţial două alineate, (5) şi (17), referitoare la controlul parlamentar. La cererea şi recomandarea preşedintelui Comisiei pentru comerţ internaţional, am eliminat complet aceste două alineate şi am prezentat un proiect alternativ de raport care nu conţine aceste alineate şi care va fi supus votului joi. Cu excepţia acestor două alineate eliminate, proiectul meu de raport este identic cu primul proiect. Raportul prezintă atât oportunităţile, cât şi riscurile aferente acordurilor de parteneriat economic, şi subliniază în special posibilele efecte pozitive ale acestor acorduri asupra populaţiei din ţările vizate.
Înainte să închei, domnule Preşedinte, aş dori să mai adaug un singur lucru: unii dintre colegii mei au susţinut în mod repetat că autorităţile din statele ACP nu au avut suficient timp la dispoziţie pentru a încheia aceste acorduri. Acest lucru nu este adevărat: au avut la dispoziţie o perioadă cuprinsă între 2000 şi 2007; şi apoi un an suplimentar până în 2008. Şi încă mai este timp. Prin aceasta nu sugerăm respectivelor autorităţi că se pot ocupa de această problemă oricând doresc: timpul trece totuşi. Încheierea acordurilor este în interesul acestor state şi, prin urmare, invit membrii Parlamentului să voteze pentru raportul meu joi, inclusiv pe acei membri care intenţionau la început să voteze împotrivă. Nu este vorba aici de o diviziune între stânga şi dreapta; este vorba de un ajutor oferit statelor ACP pentru a deveni mai încrezătoare în resursele proprii şi pentru a deveni, în viitorul apropiat, parteneri egali în comerţul internaţional.
membră a Comisiei. - Domnule Preşedinte, Comisia salută raportul domnului Schröder, care reprezintă o imagine echilibrată a diversităţii de opinii referitoare la impactul acordurilor de parteneriat economic asupra dezvoltării.
Dosarul se află în continuă evoluţie. Am semnat un acord complet de parteneriat economic cu regiunea Caraibelor şi am negociat acorduri interimare cu ţări şi regiuni din Africa şi din Pacific. Aceste acorduri interimare prevăd un regim comercial compatibil cu normele OMC şi păstrează preferinţe comerciale semnificative pentru aceste ţări. Acordurile interimare au o natură tranzitorie, urmând să fie înlocuite de acorduri regionale complete de parteneriat economic. Ritmul acestor negocieri va fi impus de regiunile vizate, pentru a ne asigura că obiectivele şi acoperirea corespund proceselor proprii de integrare, capacităţii, nevoilor şi priorităţilor politice ale acestor ţări.
În paralel, a continuat programarea celui de-al zecelea Fond european pentru dezvoltare. Majoritatea programelor regionale şi naţionale au fost semnate. În aşteptarea APE, aceste programe includ un sprijin considerabil pentru ca partenerii noştri ACP să poată obţine un maximum de beneficii în cadrul acestor acorduri: sprijin direct pentru punerea în aplicare a acordurilor şi sprijin indirect pentru construirea de infrastructuri şi de capacitate productivă.
Comisia recunoaşte rolul esenţial al finanţării pentru dezvoltare. În acelaşi timp, salutăm faptul că raportul recunoaşte că obiectivele de dezvoltare şi consecinţele acordurilor reprezintă o problemă care include şi alte elemente pe lângă sprijinul financiar. Recunoaştem, de asemenea, rolul esenţial al reformei în statele ACP pentru atingerea obiectivelor de dezvoltare, aşa cum se arată în alineatul (14) al raportului. Sunt incluse aici reforma fiscală şi modificarea sistemului de venituri. Reformele compensează modificări ale bazei de impozitare cauzate de liberalizare şi reprezintă măsuri importante în vederea asigurării unor finanţe publice sustenabile în ţările ACP.
Un alt obiectiv esenţial este sprijinirea integrării economice regionale în zona ACP. Acordurile interimare nu acoperă încă toate ţările ACP. Tocmai de aceea acordurile respective sunt temporare şi vor fi înlocuite de acorduri complete. Acordurile complete vor fi flexibile şi cuprinzătoare.
Crearea capacităţii de producţie în cadrul schimburilor comerciale şi implicarea în sectorul bunurilor şi serviciilor susţin valoarea economică a unui acord comercial. Punctul de vedere al Comisiei este acela că protecţionismul nu este niciodată o opţiune politică valabilă. Cu toate acestea, recunoaştem că protecţia - respectiv utilizarea legitimă a unor măsuri de protejare a sectoarelor sensibile şi a industriilor emergente - este un instrument politic valabil şi esenţial. De aceea, APE conţin diverse tipuri de mecanisme flexibile, în special excepţii şi angajamente asimetrice pentru partea APC, aşa cum se cere în raport. Din perspectiva UE, pieţele noaste sunt complet deschise pentru proiectele ACP, cu o cooperare crescută pentru a îndeplini standardele tehnice şi de sănătate şi pentru a facilita comerţul. Ţările ACP îşi vor deschide pieţele doar gradual şi pot menţine în vigoare excepţii.
Comisia nu consideră că angajamentul nostru faţă de procesul APE se încheie odată cu semnarea acordurilor. Acesta este începutul unui proces de dialog consolidat, de implementare, monitorizare şi evaluare atentă a impactului, în special a impactului asupra dezvoltării. Toate aceste elemente vor fi utilizate de instituţiile de punere în aplicare a acordurilor pentru a asigura transparenţa şi participarea Parlamentului şi a societăţii civile.
Prin urmare, Comisia salută raportului domnului Schröder şi va oferi un răspuns detaliat la chestiunile semnalate în dezbatere în timp util.
Parlamentul se va pronunţa joi asupra raportului domnului Schröder referitor la acordurile de parteneriat economic (APE). Aş fi extrem de dezamăgit dacă primul vot al Parlamentului asupra acestui subiect atât de tehnic şi atât de sensibil din punct de vedere politic (de vreme ce este în joc chiar viitorul relaţiilor noastre cu statele ACP) ar conduce la adoptarea raportului domnului Schröder. Grupul Socialist din Parlamentul European nu va vota pentru acest text, întrucât acesta nu reflectă deloc preocupările europene şi nici pe cele ale partenerilor ACP cu privire la acordurile de parteneriat economic şi la modul în care ele au fost negociate.
Spre deosebire de poziţia raportorului, grupul PSE a depus şi va vota în favoarea unei propuneri de rezoluţie care readuce dezvoltarea în centrul priorităţilor APE, care respinge liberalizarea serviciilor publice şi orice negociere cu privire la problemele din Singapore sau la servicii împotriva dorinţelor statelor ACP, care promovează integrarea regională, care solicită un sprijin financiar masiv pentru a alinia economiile statelor ACP la standarde şi care ţine seama de caracteristicile specifice şi de fragilitatea acestor ţări, fie ele ţările cel mai puţin dezvoltate sau nu.
Acestea sunt condiţiile care ar face ca APE să devină acceptabile. Din nefericire, ne aflăm încă departe de acest deziderat.
. - Următorul punct este o prezentare succintă a raportului elaborat de domnul Hegyi, în numele Comisiei pentru mediu, sănătate publică şi siguranţa alimentară, referitor la spaţiile naturale din Europa.
Aproximativ 46% din masa uscatului de pe glob reprezintă spaţii naturale, neatinse de civilizaţia umană. În Europa însă, aceste spaţii naturale reprezintă numai 1% din întreg teritoriul. Trebuie să facem tot posibilul pentru a ne asigura că aceste spaţii naturale rămase, acest 1%, sunt protejate pentru generaţiile viitoare. Aceste este scopul raportului meu şi sper că protecţia sporită a spaţiilor naturale va fi mai devreme sau mai târziu integrată în legislaţia Uniunii Europene. Spaţiul natural este perceput în două moduri diferite în cultura europeană. Pe de o pare, este văzut ca un spaţiu de care trebuie să ne temem şi care trebuie evitat, unde ne aşteaptă monştri şi pericole necunoscute, aşa cum se arată în folclor. Pe de altă parte, spaţiul natural este considerat un mediu agreabil, care ne oferă un refugiu temporar din calea stresului civilizaţiei urbano-industriale.
Literatura de limbă engleză cu privire la acest subiect face o distincţie între conceptul de conservare (utilizarea corespunzătoare a naturii) şi cel de protecţie (protejarea naturii împotriva utilizării de către om). Aceste dezbateri filozofice depăşesc cadrul raportului meu, dar aş dori să precizez că eu cred că dezvoltarea durabilă este soluţia ideală. Spaţiul natural nu poate fi depus într-un seif la bancă, precum o bijuterie sau un pachet de acţiuni. Avem dreptul să descoperim valorile acestuia. Trebuie deci să protejăm natura, dar prin intermediul utilizării ei de către om.
Teritoriul Europei este prea restrâns ca să existe zone interzise accesului cetăţenilor. Descoperirea naturii şi a condiţiilor cu care omenirea s-a confruntat înainte de apariţia civilizaţiei ne învaţă respectul pentru natură şi poate servi drept bază pentru un turism de înaltă calitate. În acelaşi timp, aceste zone sunt extrem de vulnerabile la schimbările de mediu antropogene - provocate, de exemplu, de utilizarea pe scară largă a motoarelor şi a substanţe chimice şi de schimbările climatice - şi la apariţia unor specii alogene de plante şi de animale. Trebuie să ne asigurăm că vizitatorii nu deteriorează spaţiul natural, astfel încât toate formele de turism ar trebui plasate sub supravegherea experţilor în conservarea naturii. Dezvoltarea turismului durabil ar trebui combinată cu protejarea acestor zone şi toate încasările ar trebui alocate obiectivului de protejare a spaţiilor naturale.
Spaţiul natural constituie un refugiu pentru numeroase specii, cum ar fi ursul brun, lupul şi râsul, care nu pot supravieţui în condiţii chiar şi foarte puţin modificate. De asemenea, există în Europa multe specii care abia urmează să fie descoperite şi descrise. Majoritatea acestora trăiesc în sol sau în lemnul în curs de putrezire şi sunt foarte sensibile la schimbări. Aceste zone ferite de intervenţiile externe reprezintă locuri ideale pentru studierea schimbărilor naturale în sânul naturii şi pentru studierea evoluţiei. Spaţiile naturale fac parte în general din reţeaua Natura 2000, dar au nevoie de o protecţie mai strictă. Raportul meu invită aşadar Comisia Europeană să coopereze cu statele membre pentru cartografierea ultimelor spaţii naturale din Europa şi să elaboreze o strategie pentru protecţia sporită a acestora. Ar trebui identificate valorile naturale ale acestor zone încă neatinse şi caracteristicile habitatelor şi ar trebui asigurată protecţia lor şi pe viitor. Experţii mi-au comunicat că nu ar trebui să introducem noi reglementări, ci mai degrabă să asigurăm o protecţie mai strictă şi mai specifică a spaţiilor naturale în cadrul reglementărilor Natura 2000. Întrucât finanţarea programului Natura 2000 este cel puţin contradictorie şi face obiectul a numeroase critici îndreptăţite, va trebui oricum să modificăm reglementările în cauză în următorul mandat parlamentar, dar cel târziu în cadrul noului buget. Am putea profita de ocazie pentru a aborda definirea din punct de vedere juridic şi protecţia sporită a spaţiilor naturale.
O zonă din ţara din care provin, şi anume peştera cu stalactite de la Aggtelek, este clasificată ca spaţiu natural. O parte a acestui sit se află pe teritoriul ţării vecine Slovacia. Aş fi foarte încântat dacă specialiştii în conservarea naturii din Ungaria şi din Slovacia ar colabora cu succes pentru a crea un parc PAN (reţea de arii protejate), întrucât reţeaua de parcuri PAN a dezvoltat un sistem european de succes în materie de protecţie a spaţiilor naturale.
membră a Comisiei. - Domnule Preşedinte, stoparea pierderii biodiversităţii este una dintre priorităţile Uniunii şi ale Comisiei. Este vorba la propriu de viitorul vieţii pe Pământ. Dar, în pofida importanţei fundamentale a conservării biodiversităţii, progresele înregistrate până acum rămân limitate.
În decembrie 2008, Comisia a adoptat prima evaluare exhaustivă a progresului înregistrat atât la nivelul Comunităţii Europene, cât şi la nivelul statelor membre. În pofida evoluţiilor pozitive din ultimii ani - de exemplu, reţeaua Natura 2000 - biodiversitatea din UE se află sub continuă presiune din cauza distrugerii habitatelor, a poluării, a schimbărilor climatice şi a impactului speciilor invadatoare. Comisia a conchis că este foarte puţin probabil să ne atingem obiectivul stabilit pentru 2010 de stopare a declinului biodiversităţii şi că sunt necesare eforturi suplimentare, atât din partea statelor membre, cât şi din partea UE.
În acest context, Comisia salută sprijinul consecvent oferit de Parlament pentru eforturile de protejare a patrimoniului natural bogat şi variat al Europei. Salutăm cu entuziasm iniţiativa domnului Hegyi de elaborare a acestei rezoluţii importante pentru spaţiile naturale din Europa.
Aş dori să încep cu observaţia generală că multe dintre aspectele subliniate în raport sunt deja pe masa de lucru a Comisiei.
De exemplu, în decembrie 2008, Comisia a adoptat o comunicare intitulată "Către o strategie comunitară privind speciile invadatoare”. Ne pregătim să demarăm o reflecţie generală asupra viitorului politicii comunitare în materie de biodiversitate şi aşteptăm cu interes contribuţia Parlamentului European cu privire la aceste chestiuni. Trebuie să se ia în calcul în mod explicit probleme precum ameliorarea punerii în aplicare a normelor şi relaţia dintre biodiversitate şi schimbările climatice.
De asemenea, este important să adăugăm o clarificare la raport. Se desfăşoară în prezent o evaluare a eficacităţii legislaţiei europene în materie de protecţie a naturii - aşa-numitele rapoarte în temeiul articolului 17 - dar nu există în prezent planuri de modificare a legislaţiei, iar accentul este pus pe o punere în aplicare mai eficace.
În ceea ce priveşte subiectul spaţiilor naturale, Europa este dens populată şi numai o pondere de 1-2% din teritoriul său nu a fost afectată de intervenţia umană. Deşi aceste spaţii naturale nu sunt vaste, ele sunt foarte valoroase din punct de vedere ştiinţific şi cultural. Ele pot fi chiar un simbol al cooperării şi integrării europene, cum este cazul parcului naţional comun transfrontalier format din pădurile Bavariei (germane) şi ale Boemiei (Cehia).
Majoritatea acestor zone fac deja parte din reţeaua Natura 2000. Cu toate acestea, raportul în discuţie ne îndeamnă să ne gândim din nou la spaţiile naturale şi seminaturale din UE pentru a identifica situaţiile în care acţiuni comunitare suplimentare ar putea contribui la protejarea acestor locuri speciale. Comisia a comandat un număr de studii şi cooperează cu preşedinţia cehă a UE. O conferinţă se va desfăşura în mai 2009 la Praga. Aceasta va oferi o platformă de discuţie pentru problemele legate de spaţiile naturale din Europa şi va identifica măsurile necesare pentru asigurarea conservării lor.
Comisia recunoaşte faptul că peisajul Europei este rezultatul unui lung proces de intervenţie umană. Conceptul unui peisaj viu în care există un echilibru între nevoile naturii şi cele ale civilizaţiei reprezintă baza programului Natura 2000. În mod cert, nu dorim să transformăm peisajele actuale în spaţii sălbatice, dar trebuie să ne asumăm public angajamentul de a proteja ultimele spaţii naturale ale Europei.
Din acest motiv, Comisia consideră că rezoluţia Parlamentului European este binevenită în acest moment. Ea reprezintă o contribuţie de apreciat pentru conferinţa de la Praga. Vă mulţumesc foarte mult, domnule raportor.
Domnule Preşedinte, atrag aici atenţia cu privire la nerespectarea Regulamentului de procedură, mai precis la utilizarea excesivă şi din ce în ce mai liberă a articolului 45 alineatul (2), în temeiul căruia se desfăşoară aceste dezbateri foarte importante.
Atrag atenţia acestui fapt deoarece aş fi dorit să iau cuvântul în legătură cu raportul excelent al domnului Hegyi; există colegi care vorbesc despre subiecte care nu sunt discutate în comisia principală din care fac parte şi nici în alte comisii principale din care fac parte colegii mei, deci consider că mi se refuză dreptul de a contribui la aceste subiecte în şedinţa plenară.
Săptămâna trecută am avut o dezbatere foarte aprinsă în cadrul grupului PPE-DE, atât la nivel de grup de lucru, cât şi la nivel de grup politic, cu privire la numărul de puncte în temeiul articolului 45 alineatului (2) aflate pe ordinea de zi pentru această săptămână. Cred că este necesar să revizuim acest articol de urgenţă. Sunt conştientă de faptul că este vorba de o regulă stabilită de Parlament şi acceptată de membrii acestuia, dar cred că se abuzează de buna-voinţă de care dăm dovadă în cazul mai multor puncte de pe ordinea de zi - cele mai importante, de altfel - asupra cărora se permite din ce în ce mai puţin dezbaterea.
. - Doamnă Doyle, am luat notă de declaraţia dumneavoastră, dar aş dori să vă reamintesc că utilizarea articolului 45 ţine de competenţele Conferinţei preşedinţilor şi că în cadrul acesteia voturile sunt ponderate; aceasta înseamnă că grupurile mari, în special cel din care faceţi parte, deţin o putere uriaşă de a decide ce se dezbate în şedinţa plenară în temeiul diferitelor articole.
Vă susţin oarecum opinia; cred că am trecut de la o atitudine prea tolerantă la una prea strictă şi că adevărul se află cu siguranţă undeva la mijloc.
Vă asigur că factorii responsabili se vor ocupa de această problemă.
Ar trebui să vă adresaţi preşedinţilor grupurilor dumneavoastră, stimaţi colegi. Cred că în acest context mesajul dumneavoastră va fi cel mai bine înţeles.
în scris. Am fost raportor alternativ pentru raportul referitor la spaţiile naturale în Europa şi aş dori să îl felicit pe colegul Gyula Hegyi pentru activitatea sa.
în primul rând, trebuie neapărat să procedăm la cartografierea ultimelor spaţii naturale din Europa. Bineînţeles, trebuie să definim mai întâi noţiunea de "spaţiu natural” şi invit Comisia să ia măsuri în acest sens.
În al doilea rând, aş dori să mă refer la unul dintre aspectele cheie ale acestui raport, mai precis la prezenţa umană şi la turism. Prezenţa umană nu ar trebui exclusă din aceste zone; dimpotrivă, oamenilor trebuie să li se ofere posibilitatea de a cunoaşte frumuseţile naturale ale ţării lor pentru a le proteja mai bine.
Trebuie să sprijinim turismul durabil în aceste zone şi să explicăm administratorilor acestor situri cum să conserve şi să protejeze spaţiul natural.
Prin urmare, mă alătur cererii principalelor ONG-uri din acest domeniu şi invit Comisia Europeană să elaboreze orientări pentru protejarea spaţiilor naturale din Europa.
în scris. - Noţiunea de "spaţiu natural” poate însemna diverse lucruri pentru diverse persoane. Pentru mine, spaţiul natural este o zonă ferită de intervenţia omului, în care predomină procesele naturale. Deci, din punctul meu de vedere, promovarea turismului în aceste spaţii este o contradicţie în termeni. Pe de altă parte, sunt de acord cu ideea că turismul durabil, atunci când este practicat corespunzător, poate oferi stimulente economice pentru comunităţile locale în vederea conservării patrimoniului natural şi cultural.
Dar creşterea cererii pentru turism în aceste spaţii naturale înseamnă o presiune asupra valorilor pe care turiştii le caută, presiune care poate grăbi distrugerea unor ecosisteme fragile. O soluţie ar fi deschiderea unor porţiuni limitate din spaţiile naturale pentru turism durabil de înaltă calitate, care nu afectează în mod negativ obiectivele de conservare ale siturilor. Activităţile turistice ar trebui permise în condiţii stricte, cum ar fi un număr limitat de turişti pe zi, şi pe baza unui plan solid de turism durabil, care să sprijine iniţiativele de conservare şi să promoveze o experienţă responsabilă în aceste spaţii naturale. Planurile de turism şi activităţile operatorilor ar trebui evaluate prin intermediul unor mecanisme de evaluare minuţioasă, special concepute pentru spaţiile naturale. Obiectivul este de a-i face pe turişti şi pe operatori conştienţi de faptul că spaţiile naturale oferă libertate, dar presupun şi responsabilitate.
Bogăţia naturală trebuie prezervată pentru generaţiile viitoare, şi România este una din ţările care deţine o faună şi o floră generoasă şi variată. Pentru acesta însă, Uniunea Europeană trebuie să extindă fondurile comunitare destinate finanţării acţiunilor de conservare a spaţiilor naturale. Ca atare, Comisia ar trebui să aloce sume mai mari prin Fondul de Dezvoltare Rurală proiectelor de protecţie a mediului în sectorul agricol european, cu ţintă clară finanţarea acţiunilor de conservare a spaţiilor naturale.
Pe de altă parte, Comisia Europeană ar trebui să instituie un set de reguli clare pentru sprijinirea financiară a proiectelor comunităţilor locale aflate în vecinătatea acestor spaţii, care să permită pe de o parte practicarea unui turism civilizat în zonele vizate pentru prezervare, şi pe de altă parte existenţa de beneficii economice în folosul comunităţilor locale respective.
În plus, Comisia trebuie să încurajeze cooperarea transfrontalieră între statele membre pentru cazurile în care sunt vizate proiecte de conservare a spaţiilor naturale care se află pe teritoriul a două sau mai multe state..
în scris. - Biodiversitatea Europei este cea mai de preţ moştenire pe care o lăsăm generaţiilor viitoare. Salut şi susţin raportul referitor la spaţiile naturale din Europa. Doresc să atrag atenţia asupra stării îngrijorătoare în care se află zona cu cea mai bogată biodiversitate din Europa, şi anume Delta Dunării. Delta se află sub permanenta agresiune a braconajului, a intereselor economice ilegale şi, nu în ultimul rând, a turismului necontrolat. Una dintre sursele cele mai importante ale agresiunii care are loc asupra Deltei îşi are rădăcinile în nivelul educaţional al populaţiilor din Deltă, precum şi al populaţiilor rurale de pe cursul afluenţilor Dunării din România.
Chem cu această ocazie Comisia şi Consiliul ca, în baza acestui raport, să reflecteze rapid la măsuri concrete pentru: constituirea unui grup de lucru referitor la situaţia Deltei Dunării, stabilirea unor programe educative eficiente în domeniul protecţiei mediului adresate populaţiilor cu impact direct asupra biodiversităţii, stabilirea de standarde în domeniul protecţiei biodiversităţii.
În acelaşi timp, prezervarea spaţiilor naturale în Uniunea Europeană, în special a Deltei Dunării, este irealizabilă în absenţa măsurilor similare în ţările vecine Uniunii. Aşadar, solicit Comisiei şi Consiliului intensificarea dialogului şi a acţiunilor concrete în cadrul relaţiilor cu aceste ţări.
Având în vedere că angajamentele asumate în anul 2007 prin adoptarea rezoluţiei privind pierderea biodiversităţii până în anul 2010 nu vor putea fi realizate, protejarea spaţiilor naturale prin acţiuni de promovare, dezvoltare şi finanţare devin prioritare în contextul schimbărilor climatice şi a impactului negativ exercitat de turism.
Propunerea de creare a unui sistem de cartografiere a spaţiilor naturale în Europa ar contribui la identificarea biodiversităţii şi zonelor intacte care vor necesita o atenţie sporită şi un efort considerabil din partea statelor membre pentru protejarea acestora. Campaniile de informare în vederea sensibilizării publicului larg cu privire la spaţiile naturale, implementarea unui turism durabil de înaltă calitate, precum şi punerea în practică a directivelor privind păsările şi habitatele, sunt câteva din instrumentele care vor contribui la protejarea acestor zone.
În Europa, există deja opt parcuri naturale, printre care şi Parcul Naţional Retezat din România, parcuri care fac parte din reţeaua de zone protejate PAN. Această reţea este responsabilă cu administrarea spaţiilor naturale şi reuneşte toate autorităţile naţionale şi agenţiile de turism locale implicate în asigurarea unei dezvoltări durabile a turismului. Comisia Europeană ar trebui să sprijine această iniţiativă şi să coopereze cu această reţea în vederea schimbului de informaţii şi practici eficiente.
. - Următorul punct este o prezentare succintă a raportului elaborat de domnul Queiró, în numele Comisiei pentru transport şi turism, referitor la elaborarea unei agende pentru viitorul durabil al aviaţiei generale şi de afaceri.
Domnule Preşedinte, doamnă comisar, până în prezent aviaţia generală şi de afaceri nu a făcut în mod specific obiectul unor reglementări la nivel european. Semnificaţia politică a acestui raport este dată deci de faptul că este pentru prima dată când Comisia şi Parlamentul examinează această activitate, într-un moment în care ea înregistrează o creştere accelerată în termeni de volum şi importanţă economică.
Numerele vorbesc de la sine: numai în sectorul aviaţiei de afaceri, numărul întreprinderilor mici şi mijlocii se află în creştere, numărul aeronavelor se va dubla până la 3 500 în următorul deceniu, conform estimărilor, iar cifra anuală de afaceri se ridică la peste 25 de miliarde de euro. În mod direct sau indirect, acest sector creează 154 000 de locuri de muncă în Europa. Alături de aviaţia generală, unde există în jur de 30 000 - 50 000 de aeronave, sectorul reprezintă aproximativ 9% din totalul traficului aerian înregistrat şi se poate lăuda cu cea mai mare creştere din Europa, de două ori mai mare decât creşterea celorlalte tipuri de trafic.
Segmentul aviaţiei de afaceri aduce beneficii sociale şi economice importante: oferind un transport flexibil cu legături directe (point-to-point), măreşte mobilitatea cetăţenilor, productivitatea societăţilor comerciale şi coeziunea regională.
Sectorul aviaţiei generale furnizează servicii esenţiale în domenii cum ar fi operaţiunile de căutare şi salvare, stingerea incendiilor, supravegherea traficului, cartografierea, activităţile sportive şi de recreere. Aviaţia generală este şi o sursă importantă de calificări profesionale pentru întregul sector aviatic.
Trebuie să menţionez şi industria europeană din acest sector, care a înregistrat o creştere continuă a cotei sale pe piaţa mondială, ajungând în prezent la aproximativ 16%, şi care trebuie deci sprijinită.
În ceea ce priveşte conţinutul raportului, sunt de acord, ca şi raportorul, cu necesitatea subliniată de Comisie în comunicarea sa de a examina nevoile specifice ale acestui sector şi de a identifica principalele sale teme. Primul punct este legat de colectarea datelor şi se bazează pe necesitatea de a pune la dispoziţia factorilor de decizie date şi informaţii statistice suficiente pentru ca aceştia să poată înţelege mai bine sectorul şi să îl reglementeze în mod corespunzător. Al doilea punct este legat de aplicarea principiului proporţionalităţii în reglementarea sectorului. Întrebarea cheie este dacă normele concepute pentru reglementarea operaţiunilor aeronavelor comerciale sunt adecvate în cazul aeronavelor mai simple şi mai mici, care adesea sunt echipate cu un singur motor.
Sprijinim intenţia Comisiei de a aplica principiul proporţionalităţii atât în elaborarea normelor, cât şi în punerea lor în aplicare, ţinând seama de imperativul de a nu compromite siguranţa în general. Acesta este cazul, de exemplu, al adaptării anumitor norme privind navigabilitatea, adoptate deja de Agenţia Europeană pentru Siguranţa Aviaţiei (EASA), pentru operarea aeronavelor necomerciale sau posibila aplicare a unor norme specifice în ceea ce priveşte proceduri simplificate de securitate pentru pasagerii transportului aerian de afaceri.
Al treilea punct se referă la problema accesului la aeroporturi şi la spaţiul aerian. Situaţia se prezintă după cum urmează: aceste aeronave au în general dificultăţi legate de accesul pe aeroporturile mari şi încep să se confrunte cu aceleaşi probleme pe aeroporturile regionale sau secundare. Soluţiile variază de la optimizarea utilizării capacităţilor existente la, poate, revizuirea regulamentelor privind intervalele orare. De asemenea, este necesar să stimulăm investiţiile în aeroporturile mici şi mijlocii pentru a crea interconectări suplimentare între diferitele regiuni şi oraşe ale Europei.
În ceea ce priveşte problema capacităţii spaţiului aerian, dorim să subliniem importanţa reformelor în contextul cerului unic european şi al întreprinderii comune SESAR (Single European Sky ATM Research) şi subliniem încă o dată necesitatea de a nu impune cerinţe disproporţionate asupra aeronavelor mici în ceea ce priveşte echipamentul de navigaţie, care trebuie totuşi să fie conform normelor de siguranţă.
Al patrulea punct, şi ultimul, se referă la sustenabilitatea ecologică a acestui domeniu de activitate. Deşi emisiile de CO2 ale aeronavelor mici sunt mai reduse, este totuşi necesar să promovăm cercetarea, dezvoltarea şi inovarea, nu numai în cadrul iniţiativelor Clean Sky şi CESAR (Cost Effective Small Aircraft - aeronave economice mici), dar şi în ceea ce priveşte utilizarea unor motoare mai puţin poluante şi a unor combustibili mai ecologici.
Aş dori să închei, domnule Preşedinte şi doamnă comisar, exprimându-mi speranţa că acest raport reprezintă un cadru real pentru măsurile legislative şi de reglementare viitoare care vor fi destinate acestui sector. Aceasta este dorinţa Comisiei pentru transport şi turism atunci când invită Comisia să informeze Parlamentul până la sfârşitul anului 2009 în legătură cu progresele realizate în privinţa chestiunilor identificate în prezentul raport. În ceea ce priveşte votul de mâine, sper ca această dorinţă să fie împărtăşită de larga majoritate a membrilor Parlamentului.
membră a Comisiei. - Domnule Preşedinte, Comisia salută raportul şi mulţumeşte raportorului şi comisiei pentru activitatea excelentă desfăşurată.
În ianuarie 2008, Comisia a publicat pentru prima dată o comunicare privind aviaţia generală şi de afaceri. Aceasta a fost urmată de o concluzie foarte pozitivă a Consiliului în aprilie 2008 şi acum de acest raport important al Parlamentului.
Aviaţia generală şi de afaceri este un important sector al industriei aeronautice din Europa, reprezentând aproximativ 2,3 miliarde de euro anual. Acest sector investeşte masiv în cercetare şi dezvoltare şi se află în creştere rapidă. Peste două treimi din aeronavele certificate în UE operează în acest sector.
Aviaţia generală şi de afaceri cuprinde în principal întreprinderi mici şi mijlocii. Sectorul este, de asemenea, foarte diversificat. Reglementările trebuie adaptate la această natură specifică a sa, fără a compromite însă siguranţa sau securitatea. Suntem încântaţi de faptul că acest deziderat de proporţionalitate este încurajat de Parlament în raportul său.
Există trei domenii principale asupra cărora va trebui să ne concentrăm eforturile în viitorul apropiat: elaborarea unor standarde comune la nivelul UE în materie de siguranţă pentru aviaţia generală, integrarea aviaţiei necomerciale în următoarea generaţie de sisteme de management al traficului aerian (ATM) pentru Europa şi reducerea impactului negativ pe care sectorul îl are asupra mediului.
Comisia intenţionează să propună în anii următori o serie de norme comunitare de punere în aplicare care să asigure un nivel uniform de siguranţă pentru aviaţia necomercială. După cum se subliniază în raport, trebuie să ne asigurăm că aceste norme garantează un nivel adecvat de siguranţă şi că sunt în acelaşi timp proporţionale şi nu impun sarcini inutile asupra operatorilor.
Vom continua şi dezvoltarea viitorului sistem ATM pentru Europa, ţinând seama de principiul că spaţiul aerian este un bun comun care trebuie să fie accesibil pentru toţi utilizatorii săi într-un mod sigur. Din perspectiva aviaţiei generale, "cerul unic european” şi SESAR vor contribui în mod decisiv la facilitarea, într-o manieră sigură, a accesului la spaţiul aerian şi la aerodromuri. Aceste tehnologii vor deschide calea pentru noi servicii, nemaiîntâlnite până acum în Europa.
Aviaţia generală şi de afaceri, în pofida progreselor tehnologice constante, produce un impact asupra mediului şi, la fel ca şi industria aeriană în general, trebuie să contribuie la reducerea acestui impact. Şi aici este important să respectăm principiul proporţionalităţii.
Comisia va fi încântată să colaboreze cu Parlamentul în contextul trasat de raport şi va informa Parlamentul cu privire la progresele înregistrate.
în scris. - (PL) Încă de la început aş dori să îi mulţumesc lui Luís Queiró pentru raportul întocmit cu privire la un subiect atât de important pentru viitorul transportului în Europa.
Doresc să subliniez importanţa dezvoltării aviaţiei generale şi de afaceri şi a industriei producătoare de aeronave din acest sector. Deşi soluţiile propuse de Comisie nu implică modificări legislative majore şi pot părea puţin importante astăzi, influenţa lor asupra viitorului aviaţiei nu poate fi subestimată, ţinând seama de dereglementarea pieţei şi de dezvoltarea sectorului transportului aerian.
Obiectivul Comisiei este de a facilita dezvoltarea acestui sector al aviaţiei prin simplificarea procedurilor de reglementare existente, prin adaptarea dispoziţiilor la noile forme de management al traficului aerian şi prin revizuirea lor în vederea asigurării proporţionalităţii.
Este evident că această iniţiativă merită tot sprijinul. Cu toate acestea, ar trebui să fim atenţi ca, în cadrul procesului de formulare şi de punere în aplicare a politicii, ca nevoile tuturor categoriilor de utilizatori ai spaţiului aerian şi ai infrastructurii de aviaţie să fie luate în calcul în contextul planificării şi optimizării capacităţilor. Pentru a facilita în continuare reforma, ar trebui creat un sistem european de bază pentru colectarea datelor din domeniul aviaţiei generale şi de afaceri. Va fi nevoie în cele din urmă să facilităm accesul pieţelor străine la acest sector, sprijinind dezvoltarea unor tehnologii noi şi competitive, dar asigurând în acelaşi timp respectarea principiilor protecţiei mediului natural.
în scris. - Primesc cu entuziasm acest raport, deoarece încearcă să armonizeze şi să clarifice normele privind aviaţia generală şi de afaceri la nivel comunitar. Este vorba de segmentul cu cea mai rapidă creştere din cadrul aviaţiei civile din Europa, care aduce numeroase beneficii economice şi sociale pentru statele membre. Cu toate acestea, pentru a obţine un maximum de beneficii, este necesar să stabilim reglementări adecvate. De exemplu, în prezent lipsesc date fiabile privind acest sector; iată o deficienţă care trebuie soluţionată rapid, din motive de administrare, siguranţă şi securitate.
Comisia ar trebui să facă o distincţie clară între operaţiunile pe scară largă cu aeronave comerciale şi avioanele private. Legislaţia ar trebui să fie proporţională cu riscurile existente în diferitele tipuri de aviaţie şi ar trebui să ţină seama de costurile pe care le impune acestora.
Un motiv de preocupare poate fi acela că cea mai mare parte a aviaţiei generale şi de afaceri nu se încadrează în sfera de aplicare a directivei Comisiei pentru a include activităţile aviatice în sistemul de comercializare a cotelor de emisie de gaze cu efect de seră. Ţinând seama de rata rapidă a creşterii sectorului, cred că este necesar ca impactul de mediu al acestuia să fie contracarat într-un mod sau altul.
în scris. - (PL) Într-un moment în care cuvântul "criză” este pe buzele tuturor, nu este prea uşor să avem o dezbatere asupra viitorului stabil al aviaţiei generale şi de afaceri. Îi mulţumesc aşadar lui Luís Queiró pentru raportul întocmit cu privire la acest subiect. Felicitări! Sunt convins de faptul că transportul aerian poate fi o forţă motrice pentru economia europeană şi mondială. Să ne reamintim că, în urmă cu doar 106 ani, fraţii Wright construiau primul aparat motorizat şi controlat care putea zbura (chiar dacă numai pe o distanţă de 40 de metri). Era începutul aviaţiei reale.
În prezent, aviaţia este o industrie foarte dezvoltată, care produce "maşini zburătoare” din ce în ce mai bine echipate cu o serie de instrumente. Aviaţia include, de asemenea, sectorul complicat al navigaţiei şi al controlului de zbor, construirea unei infrastructuri de aeroporturi, un sistem de securitate şi aşa mai departe. Trebuie să fim conştienţi de faptul că, în Europa, în jur de 50 000 de aeronave sunt utilizate de aviaţia generală şi de afaceri şi că de patru ori mai multe aparate de zbor de mai mici dimensiuni sunt utilizate pentru activităţi sportive şi de recreere. Aceste numere vorbesc de la sine.
Într-un astfel de context, asigurarea unei capacităţi adecvate a spaţiului aerian european şi a aeroporturilor este o problemă extrem de importantă. Aş dori să atrag aici atenţia asupra importanţei aeroporturilor regionale pentru asigurarea coeziunii comunicaţiilor în UE. În mod evident, atunci când vorbim despre dezvoltarea transportului aerian, nu trebuie să uităm de relaţia cu mediul înconjurător.
Domnule Preşedinte, dezbaterea asupra industriei aviaţiei este adesea denaturată: se insistă foarte mult asupra problemei emisiilor generate de traficul aerian, dar oamenii nu sunt pregătiţi să vadă potenţialul acestui sector. În mod evident, aviaţia şi traficul aerian generează emisii, dar este la fel de evident că ele reprezintă viitorul. Acest lucru este adevărat în cazul transportului aerian şi al aviaţiei generale şi de afaceri.
Deşi legislaţia UE în materie de piaţă internă s-a ocupat în special de transportul aerian comercial, trebuie notat că problemele legate de aviaţia generală şi de afaceri tind să se acumuleze în domenii precum politicile legate de climă, protecţia mediului şi siguranţa aviaţiei. Atunci când luăm în considerare importanţa în creştere a aviaţiei de afaceri în special, trebuie să ţinem seama şi de aceste sectoare şi să le garantăm competitivitatea.
Aş dori să îmi exprim îngrijorarea cu privire la condiţiile de desfăşurare a activităţii în sectorul aviaţiei. Aeroporturile mici şi mijlocii sunt esenţiale pentru aviaţia generală şi de afaceri. Înfiinţarea şi modernizarea lor ar trebui promovate, iar statele membre ar trebui încurajate să investească în acest sens. Creşterea continuă a sectorului aviaţiei generale sufocă din ce în ce mai mult aeroporturile existente.
Din perspectiva protejării mediului, putem spune că, deşi aeronavele mai mici nu sunt incluse în viitorul sistem de comercializare a cotelor de emisii, un mecanism voluntar de compensare pentru emisiile de carbon este dezvoltat de acest sector. Acesta este un indiciu al potenţialului de dezvoltare al traficului aerian în ansamblu. Comunitatea ar trebui să facă tot posibilul pentru a încuraja cercetarea legată de aeronave mai inovatoare, mai eficiente din punct de vedere energetic şi mai ecologice. Obiectivul trebuie să fie un trafic aerian fără emisii.
Achiziţia înainte de comercializare: încurajarea inovaţiei pentru asigurarea unor servicii publice durabile de înaltă calitate în Europa (prezentare succintă)
. - Următorul punct este o prezentare succintă a raportului elaborat de domnul Harbour, în numele Comisiei pentru piaţa internă şi protecţia socială, referitor la achiziţia înainte de comercializare: încurajarea inovaţiei pentru asigurarea unor servicii publice durabile de înaltă calitate în Europa.
raportor. - Domnule Preşedinte, este foarte oportun faptul că doamna Reding vorbeşte în numele Comisiei în această seară, întrucât raportul meu se axează pe o propunere elaborată de-a lungul anilor cu serviciile domniei sale. Este vorba de o propunere foarte importantă, care oferă posibilităţi variate pentru întreaga economie europeană. În primul rând, aş dori să transmit în această seară doamnei comisar mulţumiri pentru activitatea serviciilor domniei sale şi să precizez că această iniţiativă trebuie să se facă mai bine cunoscută. DG Societatea Informaţională trebuie să promoveze această idee şi cred că acest lucru se întâmplă deja, pentru că este extrem de importantă, în special în contextul economic actual.
Despre ce este deci vorba? Ideea de bază este că autorităţile publice din Uniunea Europeană cheltuiesc sume uriaşe din banii publici pentru a cumpăra bunuri şi servicii. Se estimează că 1 800 de miliarde de euro sunt cheltuite anual prin achiziţii publice. Cât oare din această sumă se cheltuieşte pe studii, cercetări şi încurajarea dezvoltării de noi soluţii pentru provocările majore cu care autorităţile publice şi societatea se confruntă zilnic: un sistem de sănătate mai bun, soluţii de transport mai bune, reacţia la schimbările climatice, mai multe clădiri eficiente din punct de vedere energetic? Cheltuielile cu achiziţiile publice din UE legate de cercetare şi dezvoltare reprezintă mai puţin de 1% din bugetul total alocat achiziţiilor.
Ţinând seama de faptul că Strategia de la Lisabona prevede un obiectiv explicit de 3% alocat cercetării şi dezvoltării, există un potenţial uriaş aici.
Şi tocmai aici intervine principiul achiziţiei înainte de comercializare. în esenţă, ceea ce ne căutăm sunt autorităţi publice inteligente, preocupate de cercetare, care să creeze cerere pentru soluţii inovatoare şi care să lucreze apoi cu întreprinderi inovatoare mici şi mijlocii - în special cu întreprinderile mici pentru care o astfel de relaţie este într-adevăr benefică - în vederea îndeplinirii acelor cerinţe. Vrem ca aceşti clienţi inteligenţi să gândească în viitor, să fie exigenţi, să reflecteze la soluţii pentru care nu există încă oferte pe piaţă; acolo unde există însă soluţii care pot fi apoi dezvoltate cu contribuţia financiară a autorităţilor publice, vrem ca această relaţie să se dezvolte - pentru a finanţa cercetarea şi dezvoltarea, poate printr-o primă etapă de concurs de idei. Soluţiile de dezvoltare identificate pot trece apoi la nivelul următor, pentru a se testa viabilitatea produsului sau a serviciului, care poate fi ulterior lansat.
Beneficiile unui asemenea suport, în special pentru întreprinderile mici, şi oferirea unui sprijin comercial vor fi într-adevăr importante pentru societăţile comerciale. Acolo unde s-au dezvoltat deja astfel de relaţii, putem vedea că întreprinderile, chiar dacă nu au produs soluţia câştigătoare, au beneficiat de finanţare pentru un element al activităţii lor de cercetare şi dezvoltare pe care îl pot utiliza mai târziu pentru alte produse generatoare de venit.
Această idee este legată şi de a doua iniţiativă a Comisiei menţionată în raport, privind "pieţele-pilot”, care încurajează autorităţile publice să desfăşoare proiecte-pilot într-o serie de domenii tehnologice cheie legate de sănătate, schimbări climatice şi transport. Există indicii ale apariţiei unei politici integrate, dar raportul meu afirmă că avem nevoie de mai multe activităţi de formare, de mai multe bune practici şi de un grad mai mare de răspândire şi diseminare a acestei propuneri. Sper că doamna comisar şi întreg colegiul vor aborda această problemă şi că acest Parlament va arăta că sprijină soluţia propusă.
În concluzie - şi dacă îmi permiteţi câteva secunde suplimentare, pentru că este vorba aici de respectarea Regulamentului - aş dori să subliniez în faţa acestei săli goale că au existat două avize la acest raport, din partea domnului Sakalas din cadrul Comisiei pentru afaceri juridice şi din partea doamnei Podimata din cadrul Comisiei pentru industrie. Aceşti doi colegi nu îşi pot prezenta opiniile aici şi este păcat, pentru că au adus contribuţii valoroase, pe care le-am adăugat la amendamentele mele. De asemenea, aş dori să mulţumesc raportorului alternativ, domnul Hasse Ferreira, pentru cooperarea sa şi pentru contribuţia semnificativă adusă.
Pentru a încheia, aş dori să spun că toată lumea câştigă din aplicarea acestei soluţii: societatea, cetăţenii, autorităţile publice, întreprinderile, inovatorii şi economia europeană. De aceea este atât de importantă această iniţiativă; dacă dorim ca autorităţile publice să îşi continue investiţiile în aceste vremuri de criză, propunerea este şi mai importantă decât acum câteva luni, când am început să lucrez la acest raport.
membră a Comisiei. - Domnule Preşedinte, sunt întru totul de acord, dat fiind că achiziţia înainte de comercializare serveşte unui dublu scop. Îmbunătăţeşte calitatea serviciilor publice, dar, în primul rând, oferă întreprinderilor oportunităţi de a se impune pe pieţele internaţionale. Aceşti bani sunt deci bine cheltuiţi, cu atât mai mult în vremuri de criză, când trebuie să ne ajutăm industria să pună în practică rezultatele cercetării şi să profite în mod optim de soluţiile şi inovaţiile tehnologice.
Sunt încântată de faptul că raportorul, domnul Harbour, alături de Comisie, a sprijinit măsuri care se află pe masa noastră de lucru de ceva vreme. Există însă o diferenţă între a avea pe masa de lucru şi a pune în practică. Sper că raportul Parlamentului va acţiona ca un declanşator şi că va deveni un element important în cadrul politicii noastre de cercetare şi inovare. Într-adevăr, declanşarea unei cereri solide a sectorului public pentru dezvoltarea de produse şi servicii noi şi inovatoare în Europa poate face o diferenţă, în special pentru IMM-uri, de aceea salut această iniţiativă. Îl felicit pe domnul Harbour pentru activitatea sa.
Care sunt următorii paşi concreţi pe care va trebui să-i facem? Ca reacţie imediată la propunerile concrete incluse în raport, pot confirma că vom sprijini acţiunile de promovare a schimburilor de experienţă şi de sensibilizare şi că vom studia mijloacele de stimulare pentru ca cei care organizează achiziţii publice într-o serie de state membre să desfăşoare în comun proiecte de achiziţii înainte de comercializare.
Comisia a deschis deja cereri de propuneri - în cadrul programelor INTERREG, CIP şi PC7 - pentru a sprijini crearea de reţele ale autorităţilor publice pentru achiziţii înainte de comercializare.
Pe termen mediu şi lung, cred că guvernele din Europa ar trebui să integreze politica de achiziţii înainte de comercializare în planificările lor strategice pentru investiţiile publice. Cred că pachetele de relansare oferă un bun punct de plecare. În ceea ce priveşte activitatea Comisiei, voi sublinia aceste idei într-o comunicare planificată pentru începutul lunii martie a acestui an, în care voi propune o strategie consolidată pentru cercetare în domeniul tehnologiilor informaţiei şi comunicării, al dezvoltării şi al inovării pentru Europa, astfel încât ideea achiziţiei înainte de comercializare va fi inclusă în acest raport.
După cum ştiţi, unele state membre au început deja să experimenteze cu proiecte pilot de achiziţie înainte de comercializare. Sperăm că aceste proiecte vor fi din ce în ce mai numeroase în următoarele luni şi invit membrii comisiei, precum şi membrii Parlamentului, să promoveze ideea achiziţiei înainte de comercializare pe lângă ministerele şi municipalităţile din ţările dumnealor. Putem schimba ceva numai dacă lucrăm împreună. Vă mulţumesc pentru ajutorul oferit.
Încurajarea inovaţiei şi dezvoltarea economiei bazate pe cunoaştere sunt elemente cheie ale unor servicii publice durabile de înaltă calitate. Sectorul public din SUA cheltuieşte anual 50 de miliarde de dolari pentru achiziţii publice în domeniul cercetării şi dezvoltării, o sumă de două ori mai mare decât cea alocată în UE aceluiaşi scop; prin urmare, statele membre trebuie să se achite de angajamentul de a investi 3% din PNB în cercetare şi dezvoltare. Achiziţiile publice sunt un instrument strategic de atingere a acestui obiectiv.
Există la ora actuală numeroase programe europene de cercetare ale căror rezultate nu au fost încă puse în aplicare de autorităţi prin intermediul achiziţiilor publice. Practicile actuale din UE se bazează pe dezvoltarea exclusivă, care presupune că fiecare societate comercială îşi păstrează drepturile de autor asupra ideilor noi pe care le generează.
În pofida faptului că achiziţiile înainte de comercializare asigură o oarecare simplificare, întregul proces presupune numeroase exigenţe. Autorităţile publice pot fi ajutate în mod semnificativ prin participarea universităţilor şi a institutelor de cercetare. Statele membre ar trebui să se inspire din experienţa agenţiilor europene din domeniul inovării care iau parte la activităţi de cercetare şi de dezvoltare.
Cred că, pe baza sugestiilor formulate în raportul lui Malcolm Harbour, Comisia va elabora un manual exhaustiv şi uşor de înţeles, care va oferi în special întreprinderilor mici şi mijlocii şi autorităţilor publice din domeniul achiziţiilor publice asistenţă pentru punerea în aplicare.
Numai o cooperare strânsă între statele membre ale UE în domeniul achiziţiilor publice poate stimula inovarea şi asigura servicii publice durabile de înaltă calitate.
Urmează pe ordinea de zi raportul al doamnei Angelilli, din partea Comisiei pentru libertăţi civile, justiţie şi afaceri interne, privind o propunere de recomandare a Parlamentului European adresată Consiliului privind combaterea exploatării sexuale a copiilor şi a pornografiei infantile [2008/2144 (INI)].
raportoare. - (IT) Domnule preşedinte, doamnelor şi domnilor, aş dori să încep prin a le mulţumi colegilor mei pentru excelenta lor colaborare care ne-a permis să elaborăm un text, în opinia mea, extrem de satisfăcător. De asemenea, le sunt recunoscătoare tuturor ONG-urilor şi instituţiilor care ne-au urmărit îndeaproape munca. Preţioasele lor sugestii au ameliorat prezentul raport.
Am pornit cu două obiective principale: primul era de a verifica cu atenţie în ce măsură decizia-cadru din 2003 este implementată în cele 27 state membre, iar cel de-al doilea era de a propune îmbunătăţiri acolo unde este necesar. Decizia-cadru trebuie actualizată pentru a creşte nivelul de protecţie a minorilor în contextul apariţiei unor noi şi perturbatoare cazuri de exploatare legate de noile tehnologii.
Prima dintre priorităţile identificate este lupta împotriva turismului sexual care se dezvoltă într-o măsură îngrijorătoare, în parte din cauza costurilor mai scăzute de călătorie. Din acest punct de vedere, cooperarea extrateritorială ar trebui îmbunătăţită şi ar trebui solicitat statelor membre să renunţe la principiul dublei criminalităţi pentru delicte cu privire la exploatarea şi abuzul în ceea priveşte copiii.
În al doilea rând, grooming-ul, adică manipularea psihologică on-line pentru acostarea copiilor în scopuri sexuale, ar trebui considerat delict în toate statele membre.
În al treilea rând, statele membre ar trebui să aibă obligaţia de a-şi transfera între ele informaţiile din dosarele penale legate de condamnări pentru abuz sexual. Scopul acestei măsuri este de a elimina categoric posibilitatea ca persoanele care se fac vinovate de abuz sexual să ocupe posturi care implică contactul cu copiii.
Una dintre propunerile care trebuie implementate cât mai repede cu putinţă este lansarea sistemului de alertă rapidă pentru copiii dispăruţi. Acest sistem a fost deja testat şi implementat, şi, cu toate că a fost aplicat numai de către un număr mic de state membre şi numai la nivel de probă, a dat rezultate excelente. De aceea trebuie extins la toate cele 27 state membre. De fapt, trebuie să ne amintim că în Europa, în fiecare an, dispar fără urmă mii şi mii de copii.
Aş dori să subliniez un alt aspect: în general, autorităţile legislative naţionale trebuie să se angajeze să îmbunătăţească protecţia copiilor victime în timpul investigaţiilor şi înainte şi după orice proces în care sunt implicaţi copii. Această măsură va împiedica ca aceşti copii să devină de două ori victime, în primul rând victime ale violurilor şi apoi victime ale mijloacelor de informare în masă sau ale sistemului legal.
În cele din urmă, am subliniat necesitatea criminalizării urgente a căsătoriilor forţate, dintre care majoritatea afectează copiii.
În încheiere, domnule Preşedinte, consider că este important să li se ceară tuturor statelor membre să ratifice cât mai repede cea mai recentă Convenţie a Consiliului Europei cu privire la protecţia copiilor împotriva exploatării sexuale şi a abuzului sexual. Aceasta este convenţia din octombrie 2007, reperul care reprezintă documentul cel mai inovator şi actualizat în ceea ce priveşte protecţia copilului.
vicepreşedinte al Comisiei. -(FR) Domnule preşedinte, doamnelor şi domnilor, aş dori în primul rând să-i mulţumesc doamnei Angelilli pentru raportul său deosebit. Aş dori, de asemenea, să-i mulţumesc pentru modul în care a lucrat cu Comisia pe marginea unui subiect delicat, sensibil care este atât de important pentru noi.
Copiii sunt vulnerabili şi au dreptul la protecţie pentru a le asigura o dezvoltare armonioasă. Abuzul sexual şi diversele tipuri de exploatare, în special pornografia infantilă, sunt delicte josnice cu efecte adânci şi de lungă durată asupra tinerelor victime.
Este un fenomen îngrozitor ale cărui proporţii sunt necunoscute. După unele surse, între 10 şi 20% din copiii europeni au suferit o formă sau alta de agresiune sexuală.
Uniunea Europeană s-a înarmat cu legislaţie în ceea ce priveşte această problemă. Decizia-cadru din 2004 stabileşte un nivel minim de armonizare a legislaţiilor naţionale cu privire la criminalizare şi jurisdicţie. În ciuda informaţiilor incomplete, Comisia a constatat, într-un raport din 2007, că decizia-cadru a fost, în general, implementată satisfăcător. Cu toate acestea, măsurile amintite anterior nu sunt suficiente.
Dezvoltarea internetului contribuie la proliferarea unor noi ameninţări pentru copiii noştri. Pornografia infantilă este una dintre acestea şi există şi altele, cum ar fi acostarea copiilor, la care s-a referit doamna Angelilli. Turismul sexual în statele terţe în scopul abuzării copiilor este o realitate, în timp ce nu rareori abuzurile sunt comise de indivizi condamnaţi în alte statele membre.
Statele membre nu sunt mulţumite. La sfârşitul anului 2007, acestea au negociat cu Consiliul Europei o convenţie care să introducă un standard ridicat de protecţie. În primul an, 20 dintre cele 27 state membre au semnat această convenţie.
Cu toate acestea, Parlamentul nu este încă mulţumit, aşa cum dovedeşte raportul doamnei Angelilli. Parlamentul cere o mai bună implementare şi, în special, o ameliorare substanţială a cadrului european, cu o serie de aspecte care să consolideze lupta împotriva acestor delicte.
Trebuie să spun că nici eu nu sunt mulţumit. Am anunţat o revizuire a legislaţiei europene existente pe această temă şi în martie voi înainta o propunere spre aprobarea Comisiei. Vreau să aduc în discuţie un text ambiţios care să se ocupe nu numai de punerea în aplicare a legii, dar şi de protecţia victimelor şi de prevenţie.
Sugestiile raportului ne vor ajuta să implementăm această propunere. Cea mai mare parte a raportului ar trebui să se regăsească în noua decizie-cadru, dar, dacă acest lucru se dovedeşte imposibil din motive tehnice sau legale, vom încerca să identificăm cele mai potrivite instrumente pentru a implementa toate propunerile care nu sunt incluse în această decizie-cadru. Vom vedea dacă există posibilitatea unor iniţiative politice, în special dialogul cu statele terţe, sau de a institui nişte instrumente financiare, cum este cazul programelor existente.
Iat-o. Domnule Preşedinte, doamnelor şi domnilor, sunt plăcut impresionat de dorinţa Parlamentului de a continua adoptarea unor mecanisme de "alertă în caz de răpire” în fiecare stat membru.Trebuie să spun că la ultima întâlnire a miniştrilor afacerilor interne şi de justiţie am susţinut ferm necesitatea de a furniza fiecărui stat membru un sistem de "alertă în caz de răpire”. Bineînţeles, pentru a fi pe deplin eficiente, aceste sisteme trebuie să fie legate între ele.
Aş dori să mulţumesc încă o dată Parlamentului European pentru angajamentul său ferm. Îi mulţumesc, de asemenea, doamnei Angelilli, care, indiscutabil, ne-a înaintat un raport excepţional.
raportoare pentru aviz a Comisiei pentru drepturile femeii şi egalitatea de gen. - (DE) Domnule preşedinte, doamnelor şi domnilor, noua propunere introdusă de Comisie este necesară în mod urgent. Membrii Comisiei pentru drepturile femeii şi egalitatea de gen au întrebări şi sugestii specifice în legătură cu această propunere. Este esenţial să depăşim constrângerile Programului Daphne şi să introducem iniţiative legislative în domeniul pornografiei infantile. Desigur, această responsabilitate revine şi utilizatorilor, dar statele trebuie să ia măsuri. De exemplu, consider că Europol este un instrument important care, combinat cu o reţea eficientă de experţi şi o unitate specială ai cărei membrii să fi fost instruiţi în aceste domenii specifice, poate fi folosit pentru combaterea pornografiei şi prostituţiei infantile. De asemenea, trebuie să rezolvăm problema extrateritorialităţii printr-o abordare europeană comună.
Avem nevoie de mai multe informaţii de bază sub forma unor studii concrete asupra situaţiei sociale a victimelor, deoarece membrii familiei se fac adeseori responsabili de abuz şi de plasarea copiilor pe net. Este important să facem progrese concrete în acest domeniu.
Sper că Comisia este pregătită să coopereze strâns cu Comisia pentru drepturile femeii şi egalitatea de gen pentru a putea rezolva aceste probleme împreună.
în numele grupului PPE-DE. - Domnule preşedinte, raportul Europol privind crima organizată din 2006 stabileşte că avantajele oferite de internet în materie de tehnologia informaţiei şi comunicării sunt benefice crimei organizate.În acest sens, copiii sunt fără îndoială grupul cel mai vulnerabil. Potrivit experţilor, 90% dintre copiii cu vârste cuprinse între 12 şi 17 ani folosesc chat-ul pe internet. În afară de colegii de clasă şi de jocuri, aceştia folosesc reţele cu "utilizator necunoscut” prin chat room-uri pe site-uri web, care reprezintă locuri ideale de contact pentru pedofilii care folosesc identităţi false pentru a atrage victimele potenţiale.
Potrivit Internet Watch Foundation, care a prelucrat peste 30000 de rapoarte în 2006, 91% dintre victime aveau sub 12 ani. Optzeci la sută erau fete, iar domeniile care prezentau abuzuri împotriva copiilor erau peste 3000. În plus, 55% dintre domeniile care prezentau abuzuri împotriva copiilor era găzduite în Statele Unite, 28% în Rusia şi numai 8% în Europa. Ar fi adecvat ca pe agenda întâlnirii UE - SUA să se înscrie cooperarea în domeniul închiderii site-urilor web prin care se fac abuzuri împotriva copiilor.
Suntem martorii unei reţele internaţionale bine pusă la punct de pedofili şi crimă organizată legată de industria sexului, aşa cum a precizat doamna Angelilli. Pe de altă parte, cooperarea internaţională a autorităţilor legislative este limitată. Este aproape incredibil că lipsesc încă opt ratificări în cazul Protocolului opţional la Convenţia privind drepturile copilului, cu privire la vânzarea copiilor, prostituţia şi pornografia infantilă; patru în cazul Protocolului de la Palermo, care este documentul de bază pentru cooperare internaţională în domeniul combaterii traficului de persoane. Aproape jumătate dintre statele membre nu au ratificat încă Convenţia Consiliului Europei cu privire la criminalitatea informatică.
Sunt multe de făcut în acest domeniu. De aceea, este timpul să trimitem Consiliului un mesaj clar şi hotărât în scopul revizuirii deciziei-cadru a Consiliului de combatere a exploatării sexuale a copiilor şi pornografiei infantile.
din partea grupului PSE. - (SV) Domnule preşedinte, domnule comisar Barrot, doamnelor şi domnilor, aş dori să încep prin a-i mulţumi doamnei Angelilli şi tuturor celorlalţi vorbitori pentru cooperarea lor deosebit de constructivă. Vă amintiţi cu siguranţă cât de puţin s-a făcut la începutul prezentei legislaturi, dar problema drepturilor copilului a luat o nouă turnură în urmă cu un an, odată cu strategia privind copiii. Decizia pe care trebuie să o luăm acum priveşte dreptul copilului de a fi protejat împotriva abuzurilor sexuale şi combaterea pornografiei infantile.
Desigur, sunt foarte mulţumit de cele trei propuneri acceptate de Comisia pentru libertăţi civile, justiţie şi afaceri interne şi care sper că vor fi reţinute prin vot astăzi. Prima propunere constă în a considera drept copil persoanele cu o vârstă sub 18 ani. Este foarte important să putem proteja atât tinerele fete cât şi tinerii băieţi împotriva delictelor sexuale, abuzului sexual şi exploatării sexuale pe întreg teritoriul UE.
A doua propunere este de a proteja copiii împotriva turismului sexual prin criminalizarea delictelor sexuale de către toate statele membre atât pe teritoriul UE, cât şi în afara lui. Asta ar însemna că cei care săvârşesc astfel de delicte nu vor mai putea să practice turismul sexual şi să exploateze copiii cei mai săraci sau tinerii din alte ţări pentru că la întoarcerea în ţară, indiferent de statul UE în cauză, îi aşteaptă condamnarea şi pedeapsa.
A treia propunere constă în faptul că ar trebui să abordăm serios problema internetului şi, împreună cu cele mai mari companii de credit, să dezvoltăm mijloacele tehnice, cu ajutorul băncilor şi birourilor de schimb, a furnizorilor de servicii de Internet şi de motoare de căutare şi, bineînţeles, cu ajutorul industriei de voiaj, să închidem sistemele de plată atunci când plata se realizează pentru delicte sau contravenţii sexuale sau pentru exploatarea sexuală a copiilor şi tinerilor. Peste tot unde oamenii se străduiesc să închidă site-uri web întâlnim aceleaşi opinii, şi anume că un copil este mai important decât confidenţialitatea şi că abuzul împotriva copiilor şi tinerilor trebuie raportat.
Odată cu prezentul raport, putem sta liniştiţi la gândul că aici, în Parlament, am făcut primul pas pentru respectarea drepturilor copilului şi atunci când vom obţine un nou Tratat de la Lisabona, drepturile copilului vor constitui o bază legală şi un scop în cadrul UE şi nu este niciodată prea devreme pentru a întreprinde acest lucru. Vă mulţumesc.
din partea grupului ALDE. - (DE) Domnule preşedinte, domnule vicepreşedinte al Comisiei, aş dori să mulţumesc raportoarei pentru eforturile şi iniţiativa sa în ceea ce priveşte acest raport. Protejarea copiilor în timpul utilizării internetului de către aceştia şi combaterea pornografiei infantile sunt două dintre problemele cele mai urgente pe care trebuie să le abordăm. Pentru mine este foarte important să ne asigurăm că această decizie-cadru privind combaterea exploatării sexuale a copiilor şi a pornografiei infantile oferă un nivel mai mare de protecţie. Abuzul împotriva copiilor care au loc pe internet nu poate fi abordat decât ca o iniţiativă comună la nivel european, deoarece internetul nu se supune graniţelor naţionale.
Consider că în prezentul raport există trei puncte care trebuie îmbunătăţite. În primul rând, trebuie menţinut un echilibru între siguranţa copiilor şi protecţia datelor personale. Trebuie luate în considerare nu numai datele personale ale copiilor, dar şi datele personale ale persoanelor şi conţinutul relevant în scopul de a asigura această protecţie copiilor. Pe lângă crearea de delicte penale pentru utilizatorii şi furnizorii de pornografie infantilă, trebuie mai întâi să identificăm persoanele din spatele acestor activităţi îngrozitoare şi să le arestăm. Nu putem combate cu succes acest abuz decât smulgând răul din rădăcină. De asemenea, trebuie să identificăm persoanele care oferă celorlalţi aceste servicii, aceste activităţi criminale oribile şi care profită de pe urma lor.
Pe lângă criminalizarea delincvenţilor, aşa cum se descrie în raportul doamnei Angelilli, trebuie, de asemenea, să sensibilizăm persoanele care se ocupă de copii şi să explicăm riscurile pe care le implică folosirea internetului. Trebuie să ne concentrăm asupra dezvoltării de noi metode tehnologice şi stabilirii principiului confidenţialităţii din concepţie. Mai mult, trebuie să promovăm schimbul de informaţii şi experienţă între autorităţile individuale din statele membre. Autorităţile pentru protecţia datelor din statele membre pot fi intermediari importanţi în acest sens. Numai o abordare atotcuprinzătoare va fi eficientă.
Cu toate acestea, nu sunt de acord cu transformarea furnizorilor de servicii internet în prelungiri ale agenţiilor responsabile cu aplicarea legii. O soluţie mult mai bună este implementarea unor acorduri care să permită furnizorilor de servicii internet să colaboreze cu agenţiile responsabile cu aplicarea legii pe bază de voluntariat, cum se întâmplă deja.
Pornografia infantilă sub toate formele este nici mai mult nici mai puţin decât o crimă împotriva umanităţii. Trebuie să facem toate eforturile pentru a o combate. Trebuie să ne asigurăm că statele membre cooperează cu noi şi că noi, cei din Parlament, mergem în aceeaşi direcţie. De aceea, membrii Grupul Alianţei Liberalilor şi Democraţilor pentru Europa vor sprijini raportul doamnei Angelilli.
din partea grupului UEN. - (PL) Domnule preşedinte, cu toate că sistemele legale ale statelor membre prevăd sancţiuni contra exploatării sexuale a copiilor şi pornografiei infantile, este totuşi necesar să creştem gradul de protecţie a copiilor noştri.
Trebuie subliniat că utilizarea noilor tehnologii de către copii, în special internetul, implică riscul de a intra în contact cu potenţiali autori de delicte sexuale. În faţa acestui pericol, statele membre trebuie determinate să blocheze accesul la site-urile internet care conţin pornografie infantilă. Aceasta trebuie să fie o obligaţie legală.
De asemenea, este absolut necesar să efectuăm o campanie la nivel european pentru a sensibiliza părinţii şi adolescenţii cu privire la riscurile pornografiei infantile pe internet. Sprijinirea victimelor acestei afaceri reprobabile şi a familiilor acestora este, de asemenea, un aspect important. Adesea, acestora nu li se oferă ajutor. Este obligaţia noastră de a oferi cea mai bună protecţie posibilă copiilor noştri.
din partea grupului Verts/ALE. - Domnule preşedinte, aş dori să-i mulţumesc doamnei Angelilli pentru acest raport. Aş repeta ceea ce a spus colega noastră, doamna Bauer, că statele membre trebuie să ia măsurile necesare pentru semnarea şi ratificarea convenţiilor şi protocoalelor care lipsesc în prezent . Dacă dorim un cadru comun şi o abordare comună, acestea sunt puncte de referinţă care transmit mesajul că statele membre sunt şi ele preocupate în legătură cu aceste aspecte. Cred că acesta este unul dintre cele mai importante lucruri pe care le pot face şi ar fi interesant de ştiut de ce anumite state membre nu au aderat încă la convenţiile şi protocoalele relevante.
Salutăm abordarea bazată pe respectarea drepturilor a prezentului raport, pe care aş dori să o văd continuată. Aş dori să ne îndepărtăm de ideea că aceasta este numai o problemă de justiţie penală. În fond este vorba de drepturile şi protecţia copiilor şi tinerilor. Avem nevoie de măsuri clare pentru a sprijini copiii care au fost victime - fie prin proceduri legale, unde evident problema cea mai importantă este aflarea adevărului, dar nu într-un mod care să îi facă pe aceşti copii mai traumatizaţi decât la începutul procesului, fie prin efortul colectiv de identificare a copiilor.
Cu toate acestea, protecţia trebuie să implice copiii înşişi. Ar trebui să încurajăm utilizarea corectă a internetului în rândul copiilor şi înţelegerea pericolelor şi a aspectelor la care trebuie să fie atenţi astfel încât şi ei să joace un rol activ în combaterea acestor delicte.
Intenţionăm să susţinem anumite amendamente astăzi, în special acolo unde considerăm că există unele principii cărora le aducem atingere pe propriul risc - cum ar fi dubla criminalizare şi confidenţialitatea în anumite profesii - şi câteva în privinţa cărora considerăm că unele concepte ar avea nevoie să fie definite mai clar. Cu toate acestea, în general susţinem prezentul raport şi aşteptăm cu nerăbdare evoluţia acestuia.
din partea grupului GUE/NGL. - (SV) Grupului Confederal al Stângii Unite Europene/Stânga Verde Nordică sprijină prezentul raport. Exploatarea sexuală a copiilor şi pornografia infantilă sunt delicte oribile, ale căror prevenţie necesită cooperare internaţională. Copiii sunt abuzaţi fiind forţaţi să pozeze în contexte sexuale, fotografiaţi sau filmaţi şi postaţi pe internet. Aceste filme şi imagini pot fi văzute peste tot în lume, aşadar este nevoie de intensificarea cooperării internaţionale pentru a opri aceste abuzuri. Ştim că există legături strânse între comerţul cu sclavi sexuali şi exploatarea sexuală a copiilor. Naţiunile Unite estimează că 85% dintre victimele comerţului cu sclavi sexuali sunt copii cu vârste sub 18 ani.
Nu ştim câţi copii sunt vânduţi şi cumpăraţi ca nişte bunuri pentru a fi exploataţi sexual, dar ştim că sunt mulţi şi ştim că fiecare copil afectat de acest fenomen este prea mult. Adulţii trebuie să-şi asume responsabilitatea de a proteja copiii noştri de acest fenomen, unul dintre cele mai grave infracţiuni la care poate fi supus un copil.
În această dezbatere, nu trebuie să uităm că multe dintre delictele împotriva copiilor sunt comise în familie sau de către persoane din cercul de prieteni ai familiei şi de aceea este important să ne asigurăm că există alte persoane adulte la care copilul poate apela dacă are nevoie de ajutor.
Toate formele de abuz sexual împotriva copiilor sunt criminale şi trebuie considerate astfel în toate statele membre. Toţi indivizii care comit delicte sexuale împotriva copiilor trebuie pedepsiţi, indiferent dacă delictul a fost comis pe teritoriul UE sau în afara acestuia.
din partea grupului IND/DEM. - (NL) Aş dori să o felicit pe doamna Angelilli pentru raportul său lucid. Este evident că exploatarea sexuală a copiilor trebuie să ia sfârşit. Creşterea explozivă a activităţilor criminale pe internet necesită o abordare coordonată.
Ar trebui totuşi să fim atenţi când vine vorba de a recomanda sentinţe detaliate pentru astfel de abuzuri la nivel european. Statele membre însăşi vor trebui să facă toate eforturile pentru a penaliza abuzurile de mijloacele media moderne. Pornografia infantilă pe internet va trebui reglementată prin codurile penale ale statelor membre. În paralel cu interdicţia de a practica propria meserie, Consiliul ar trebui să se angajeze pentru eliminarea lacunelor din reţeaua legală, astfel încât exploatarea şi transmiterea pe internet să nu se mute în statele unde nu există legislaţie adecvată. Aş fi dorit să aud părerea Comisiei asupra posibilităţii de a discuta aceste aspecte cu statele care nu sunt membre ale UE, dar, din păcate, Consiliul este absent astăzi.
Mai mult, aş dori să susţin consolidarea cooperării cu Europol şi Eurojust. Lupta împotriva reţelelor internaţionale de pornografie infantilă trebuie să fie prioritară în organizaţiile acestora, pentru că, într-adevăr, acest lucru serveşte scopului de a adopta măsuri potrivite în afara Uniunii Europene.
Dacă suntem de acord asupra faptului că exploatarea sexuală a copiilor este indezirabilă, sugerez să discutăm, de asemenea, exploatarea adulţilor. Iniţiativele de a reduce prostituţia la evenimentele mari, cum ar fi campionatele de fotbal şi Jocurile Olimpice, merită mai mult sprijin din partea Parlamentului.
Domnule preşedinte, doamnelor şi domnilor, organizaţiile de pedofilie sunt o ameninţare pentru cetăţeni şi, în consecinţă, ar trebui tratate la fel ca mafia sau organizaţiile teroriste, cu legi speciale, severe.
Este o ruşine că mii de oameni au fost acuzaţi de acte legate de pornografia infantilă şi nu au petrecut nici măcar o zi la închisoare. Aş dori, de asemenea, să-i amintesc raportorului, doamna Angelilli, a cărei muncă de calitate am apreciat-o cu toţii, că anul trecut în oraşul dumneaei a fost un caz numit "Floarea de lotus”, care a implicat 200 de copii romi. La închiderea cazului, aceşti copii au dispărut pur şi simplu; nimeni nu ştie dacă de fapt aceştia nu s-au întors în taberele unde a avut loc abuzul.
De aceea toate statele membre trebuie să fie vigilente, trebuie introdusă o legislaţie specială, iar acestei ruşini, acestei ameninţări oribile la adresa societăţii, trebuie să i se răspundă cu legi speciale şi extrem de severe.
Domnule preşedinte, domnule comisar, doamnelor şi domnilor, această Cameră dezbate astăzi un subiect care revoltă, pe bună dreptate, orice om de bună credinţă. Condamnăm fenomenul şi credem că astfel de traume li se pot întâmpla numai copiilor altora. Cu toate astea, toţi copiii sunt în pericol, pe măsură ce numărul victimelor exploatării sexuale a copiilor şi ale pornografiei infantile creşte. Aşadar, trebuie să luptăm cu toate mijloacele disponibile pentru a preveni astfel de acte. Trebuie să ne asigurăm că sancţiunile prevăzute de sistemele legale naţionale sunt aplicate eficient şi că practica de zi cu zi reflectă aceste eforturi. Statele membre trebuie să facă tot posibilul pentru a elimina în totalitate cererea de astfel de servicii.
Trebuie să fim deosebit de vigilenţi în ceea ce priveşte provocarea constantă reprezentată de utilizarea în acest sens a noilor tehnologii on-line - camere web, telefoane mobile şi în special, folosirea internetului. Introducerea tehnologiilor care blochează accesul poate fi o modalitate de a face acest lucru, pe lângă sensibilizarea familiilor şi a copiilor cu privire la pericole. În orice caz, trebuie subliniat că acestea sunt delicte grave şi că, pentru a le detecta, este esenţial să îndepărtăm orice obstacol din calea schimbului de dosare penale între statele membre pentru a permite crearea unor baze de date centralizate care să cuprindă informaţii cu privire la delincvenţi.
Consider că este foarte important, absolut esenţial, ca statele membre să ratifice documentele internaţionale existente, şi ca acestea să fie implementate eficient. Trebuie să ne asigurăm că siguranţa copiilor devine o problemă centrală în statele membre ale UE. Excelentul raport al doamnei Angelilli contribuie la acest efort şi îl vom sprijini prin votul nostru. Vă mulţumesc.
Domnule preşedinte, exploatarea sexuală este o realitate suportată de băieţi şi fete din întreaga lume, din moment ce există o ofertă de exploatare sexuală a copiilor, în special în ţările sărace şi o cerere de pornografie infantilă pe internet şi de turism sexual din partea ţărilor bogate.
Prin această recomandare, susţinem luarea unor măsuri reale: cerem armonizarea la nivel european a diferenţelor existente în ceea ce priveşte vârsta de consimţământ; pedepse mai aspre pentru abuzul sexual; şi programe şi sisteme mai puternice de intervenţie naţională. Pentru a realiza acest lucru, trebuie să ne îndreptăm atenţia asupra statelor membre pentru ca - aşa cum a făcut Spania, în afara transpunerii deciziei-cadru a Consiliului în ceea ce priveşte acest aspect - să putem dezvolta şi implementa planuri de acţiune în care sunt implicate grupuri de interes, inclusiv programe de sensibilizare şi de mobilizare socială, fără a neglija cooperarea internaţională.
În cele din urmă, aş dori să mă alătur celor care solicită statelor membre să semneze, să ratifice şi să aplice toate convenţiile internaţionale relevante pentru a putea garanta respectarea drepturilor minorilor.
Domnule preşedinte, domnule vicepreşedinte al Comisiei, doamnă Angelilli, doamnelor şi domnilor, dezvoltarea rapidă a tehnologiei informaţiei şi comunicării a creat un nou canal unde delincvenţii îşi pot comite şi prezenta crimele. Delictele care fac obiectul raportului au fost discutate în diverse forumuri globale şi europene.
În 2003, Consiliul Uniunii Europene a promulgat o rezoluţie-cadru cu caracter obligatoriu privind exploatarea sexuală a copiilor şi lupta împotriva pornografiei infantile, iar conţinutul acestei rezoluţii a fost în prezent integrat în mare parte în sistemele legale ale statelor membre. Cu toate acestea, în legătură cu dezvoltarea rapidă a domeniului IT, aceasta trebuie adusă la zi şi, bineînţeles, fără întârziere. Mă bucur că o nouă rezoluţie-cadru modernizată va fi finalizată în curând de către comisie.
Toate statele membre trebuie să definească conceptul de "pornografie infantilă” şi să declare ca delict acostarea sexuală a copiilor pe internet. Hărţuitorii care operează pe internet sunt greu de prins, dar nu imposibil. În acelaşi timp, mai multe legi naţionale constrâng supravegherea. Astfel, supravegherea nu poate fi folosită în cazul delictelor secundare, iar protecţia datelor constituie, de asemenea, de multe ori un obstacol.
În ţara mea de origine au fost cazuri, chiar recente, în care un minor s-a sinucis din cauza acţiunilor unui hărţuitor de pe internet. Au fost astfel de cazuri şi în alte state membre. Trebuie să putem să ne protejăm copiii înainte ca aceştia să devină victime. Trebuie să existe o toleranţă zero faţă de pedofilie şi pornografia infantilă în Uniunea Europeană. Trebuie să realizăm acest lucru.
Domnule preşedinte, doamnelor şi domnilor, exploatarea sexuală a copiilor este o problemă oribilă. Este o ruşine a lumii în care trăim şi un semn grav al declinului nostru.
În ultimul timp s-a observat o creştere bruscă din cauza răspândirii vertiginoase a internetului şi a tehnologiilor noi şi sofisticate la care sunt expuşi copiii şi la care aceştia au acces fără nici o limită, regulă, control sau pedeapsă. Acestea sunt necesare mai mult ca niciodată în prezent şi trebuie aplicate într-o manieră din ce în ce mai eficientă şi exemplară.
Excelentul raport al doamnei Angelilli, pentru care o felicit din toată inima, şi recomandările specifice pe care Parlamentul le va face Comisiei, indică şi sugerează măsuri care pot într-adevăr să stopeze extinderea pornografiei infantile, manipulării copiilor on-line, turismului sexual şi tuturor formelor de abuz împotriva copiilor.
Date recente îngrijorătoare, inclusiv un studiu ONU despre violenţa împotriva copiilor, arată că exploatarea sexuală a copiilor se dezvoltă rapid şi că, împreună cu traficul de persoane, acesta devine una dintre sursele majore de profitşi unul dintre delictele care se dezvoltă cel mai repede la nivel transnaţional, cu un profit anual de aproximativ 10 miliarde USD.
Potrivit unor estimări a Organizaţiei Internaţionale a Muncii, peste 12 milioane de oameni sunt victime ale muncii forţate, dintre care peste 1 milion sunt implicaţi în exploatare sexuală, iar între 45% şi 50% sunt copii.
Domnule preşedinte, doamnelor şi domnilor, propunerea de recomandare a Parlamentului European adresată Consiliului privind combaterea exploatării sexuale a copiilor şi a pornografiei infantile în general este cerută de dezvoltarea clară a noilor tehnologii de telecomunicaţii.
Formele de acostare în scopuri sexuale (grooming) on-line a copiilor s-au înmulţit cu siguranţă, dar aş dori să profit de această ocazie pentru a denunţa, de asemenea, exploatarea imaginii femeii. În majoritatea statelor UE este promovată o imagine adesea dezgustătoare a feminităţii, în care scopul comercial este urmărit nu numai într-un mod vulgar, dar cu un real dispreţ faţă de demnitatea femeii, ca să nu mai vorbim despre folosirea publicităţii subliminale şi a programelor de televiziune - în special în ţara mea.
Sunt de acord cu raportorul că Decizia-cadru 2004/68 a Consiliului ar trebui modernizată pentru a creşte nivelul de protecţie a copiilor şi pentru a combate mai eficient exploatarea sexuală în general. Ratificarea Convenţiei Consiliului Europei este la fel de importantă, dar nu trebuie să ne oprim aici: trebuie, de asemenea, să criminalizăm acostarea on-line în scopuri sexuale a copiilor şi să insistăm pentru cooperarea transfrontalieră în acest domeniu.
După părerea mea, statele membre ar trebui să fie obligate să facă schimb cu informaţiile conţinute în dosarele penale legate de abuzul sexual - şi cred că sistemul ECRIS este categoric un pas înainte în acest sens - pentru a-i împiedica pe cei care au comis anumite delicte să aibă contact cu copii şi astfel să ameliorăm protecţia victimelor, nu numai în timpul investigaţiilor, dar şi după terminarea proceselor.
Aş dori să închei subliniind faptul că formele de exploatare a copiilor nu se rezumă din păcate la abuzul sexual şi aş dori să văd un angajament mai puternic din partea instituţiilor noastre în celelalte domenii.
Domnule preşedinte, domnule comisar, doamnelor şi domnilor, în primul rând aş dori să o felicit pe doamna Angelilli pentru munca excepţională pe care a depus-o într-un domeniu atât de sensibil care ne priveşte pe toţi. Exploatarea sexuală a copiilor este un fenomen care continuă să şocheze societatea în statele membre ale Uniunii Europene şi în afara Uniunii. Pornografia infantilă pe internet este o problemă care se agravează dacă ne gândim că, între 1997 şi 2007, numărul site-urilor web care arată exploatarea sexuală a copiilor a crescut cu o mie la sută. Cooperarea mai bună cu sectorul privat ar putea aduce o contribuţie eficientă la limitarea numărului de site-uri web care găzduiesc pornografia infantilă. De exemplu, am putea promova cooperarea cu unele companii de carduri de credit pentru a lupta împotriva pornografiei infantile pe internet la nivel european folosind sistemele lor de plată pentru site-urile comerciale care vând fotografii cu copii.
Mai mult, noul program comunitar pentru protejarea copiilor care folosesc internetul va contribui la promovarea unui mediu on-line mai sănătos. Convenţia Consiliului Europei semnată de 20 de state membre ale Uniunii Europene este primul document legal internaţional care califică diversele forme de exploatare sexuală a copiilor drept delicte. Pentru a face faţă acestui fenomen în mod eficient, statele membre trebuie să criminalizeze toate formele de constrângere a copiilor să ia parte la activităţi sexuale. În cele din urmă, consider că este foarte important să ţinem seama de dosarele penale ale pedofililor şi să le interzicem acestora accesul la slujbe sau muncă voluntară care îi aduc în contact direct cu minori.
Vă mulţumesc, domnule preşedinte, doamnelor şi domnilor, în întreaga lume aproximativ 40 milioane de copii cu vârste sub 12 ani sunt victime ale unei forme de violenţă. Date fiind noile tehnologii şi în special, dezvoltarea constantă a internetului şi noile metode on-line folosite de către pedofili, creşterea nivelului de protecţie a copiilor este de maximă importanţă. Potrivit Eurobarometrului, 74% dintre minori folosesc zilnic internetul, şi deci foarte mulţi dintre aceştia sunt expuşi unor elemente violente sau pornografice.
Pentru o protecţie eficientă aş dori să recomand introducerea aşa-numitelor pachete gratuite de informaţii pentru familii în Europa. Acestea sunt deja folosite la scară largă de către anumiţi furnizori de servicii de internet şi cred că şi alţii pot deveni parteneri în acest efort. Pachetele oferă informaţii despre patru subiecte de siguranţă de bază - siguranţă şi comunicare, divertisment, descărcare şi violenţa virtuală şi, într-o manieră ludică, oferă familiilor ajutorul necesar pentru folosirea în siguranţă a internetului. Recomand, de asemenea, ca aceste pachete să conţină un browser de internet gratuit, uşor de utilizat de către copii, care ar putea servi drept filtru web pentru a proteja copiii de conţinutul indezirabil de pe internet. Trebuie să ne asigurăm că copiii noştri sunt în siguranţă nu numai pe internet, ci şi în instituţiile publice şi private. De aceea, este de maximă importanţă ca orice persoană a cărei slujbă implică un contact regulat cu copii să fie obligată să raporteze orice situaţie în care s-a produs un abuz sexual. Vă mulţumesc.
Exploatarea sexuală a copiilor şi pornografia infantilă sunt delicte foarte grave. Deşi legislaţia în multe ţări ale Uniunii Europene este destul de severă, mai sunt încă multe măsuri care trebuie luate pentru a asigura o protecţie adecvată copiilor. Ar trebui ca toate statele membre să ratifice convenţia Consiliului Europei şi să pună în aplicare în totalitate decizia-cadru pentru a exista la nivelul Uniunii Europene o abordare unitară.
Materialele ilegale privind abuzul asupra copiilor ar trebui îndepărtate de pe internet la sursă, site-urile ar trebui blocate de furnizori iar revizuirea legislaţiei Telecom pe care o dezbatem acum în Parlamentul European împreună cu Consiliul şi Comisia, e o bună oportunitate pentru a îmbunătăţii legislaţia.
Persoanelor care au săvârşit abuzuri sexuale ar trebui sa li se interzică posibilitatea de a desfăşura activităţi profesionale care implică contactul cu copiii, iar centrele speciale de copii orfani ar trebui supravegheate cu mai multă atenţie de autorităţile locale.
În final, Cred că Comisia Europeană şi statele membre ar trebui să susţină financiar şi logistic campaniile destinate părinţilor şi copiilor.
Domnule preşedinte, sunt încântat că Parlamentul a luat în serios problema combaterii exploatării sexuale a copiilor şi a pornografiei infantile. Sunt mulţumit în special pentru că până acum multe grupuri de stânga din Europa au luptat deschis pentru cea mai mare libertate sexuală posibilă, fără a da atenţie consecinţelor acestor acţiuni cu privire la copii. S-au făcut chiar încercări de formare a unor partide politice ale pedofililor. Acest lucru trebuie să sperie orice cetăţean decent al Uniunii Europene. Proporţiile acestui fenomen sunt imense, aşa cum putem vedea numai răsfoind zilnic ziarele.
Profit de această discuţie pentru a atrage atenţia asupra violării drepturilor copiilor şi asupra exploatării sexuale a copiilor imigranţilor din afara Europei. Faptul că acest lucru este admisibil în ţările de origine reprezintă o problemă, dar când trăiesc în ţările Uniunii Europene aceştia trebuie să se conformeze strict legislaţiei în vigoare sau să părăsească Europa. Nu pot exista legi separate pentru popoarele tradiţionale ale Europei şi pentru imigranţi. Acest lucru este valabil pentru toate aspectele vieţii.
Domnule preşedinte, doamnelor şi domnilor, aceasta este fără îndoială o problemă importantă care necesită cooperarea eficientă a tuturor statelor membre. Aş dori să subliniez că protejarea copiilor împotriva abuzului într-o societate modernă a scăzut din multe puncte de vedere. Motivele sunt diverse, de la colapsul familial şi numărul din ce în ce mai mare de copii crescuţi în familii cu un singur părinte la mobilitatea sporită a cetăţenilor şi răspândirea tehnologiilor moderne de informare. De aceea susţin cu convingere prezentul raport.
Consider că educaţia sexuală deschisă a copiilor este importantă pentru prevenirea abuzului sexual, dar aceasta ar trebui să se adreseze şi părinţilor, educatorilor şi lucrătorilor din domeniul social şi din domeniul sănătăţii. Este important ca toate părţile să fie sensibilizate cu privire la astfel de delicte, în primul rând prin informarea lor în legătură cu existenţa acestora, pentru a putea demasca agresorii potenţiali şi pentru a preveni abuzul.
Aş dori să vă atrag atenţia asupra faptului că delincvenţii care se fac vinovaţi de delicte sexuale împotriva copiilor au o rată crescută de recidivă. Dintr-un anumit punct de vedere, se aplică aici zicala nemţească "einmal ist keinmal”. Cu toate acestea, dacă cineva comite un astfel de delict de două sau de mai multe ori, ar trebui să putem să-l împiedicăm să recidiveze. În astfel de cazuri, ar trebui luate atât măsuri terapeutice, cât şi diverse măsuri preventive, în special interdicţia de a lucra cu copii şi adolescenţi. Din moment ce se pot scurge perioade lungi de timp între un delict şi altul, informaţiile despre tendinţele de a comite un astfel de delict ar trebui ţinute la dosar pe termen lung. Aş recomanda, de asemenea, verificarea antecedentelor persoanelor care doresc să lucreze ca profesori, antrenori şi supraveghetori pentru a identifica delictele sexuale comise în trecut.
Din experienţa mea, cei care se fac vinovaţi de delicte sexuale împotriva copiilor încearcă adesea să se sustragă interdicţiilor de a lucra cu copiii folosind diverse vicleşuguri, inclusiv identităţi false, pentru a încerca să obţină din nou accesul la victime. Libera circulaţie a persoanelor în Uniunea Europeană le oferă o mai mare libertate de a face acest lucru.
Domnule preşedinte, aş dori să-i mulţumesc doamnei Roberta Angelilli pentru excelentul său raport.
Exploatarea sexuală a copiilor este o crimă împotriva celor mai vulnerabili din societatea noastră şi de aceea sunt şocat că şapte state membre ale Uniunii Europene încă nu au semnat Convenţia Consiliului Europei; de altfel, opt dintre aceste state nu au ratificat Protocolul opţional la Convenţia ONU cu privire la drepturile copilului privind vânzarea copiilor, prostituţia şi pornografia infantilă.
Adevărul este că internetul oferă acum noi posibilităţi pentru aceste delicte şi de aceea cred că este obligatoriu să insistăm ca folosirea internetului pentru pornografia infantilă şi pentru acostarea în scopuri sexuale a copiilor să fie calificate drept delicte. Nu este îndeajuns ca statele să spună că este dificil să realizeze acest lucru. Trebuie să cooperăm şi să ne coordonăm eforturile pentru a ne asigura că putem să facem acest lucru. Într-adevăr, în toate statele membre ar trebui să fie posibil ca orice cetăţean sau persoană care trăieşte în Uniunea Europeană şi care a comis un delict în afara Uniunii Europene să fie adus în faţa tribunalelor noastre.
Domnule preşedinte, aş dori, de asemenea, să o felicit pe doamna Angelilli pentru raportul său foarte bun. Cred că vom sprijini cu toţii un astfel de raport.
Aşa cum s-a mai spus, este o crimă şi orice persoană care atacă sau compromite un copil în orice fel trebuie tratată ca un infractor. Din păcate, acest lucru se întâmplă pe internet. Internetul este un instrument minunat, o sursă minunată de informaţii pentru noi toţi şi este un fenomen care va face parte din viaţa noastră pe viitor. Cu toate acestea, există persoane care vânează copiii şi care vor folosi internetul pe cât posibil pentru a face rău copiilor.
Aproximativ 8 din 10 copii din Uniunea Europeană folosesc internetul şi cred că trebuie să avem grijă de protecţia copiilor cei mai vulnerabili împotriva agresiunilor, acostării în scopuri sexuale şi hărţuirii. Trebuie să promovăm sensibilizarea publicului şi siguranţa on-line, în special în rândul copiilor, dar şi în rândul părinţilor, astfel încât aceştia să ştie exact ce se întâmplă şi ce se poate face pe internet.
Cred că statele membre ar trebui să lucreze împreună pentru a introduce o reţea de puncte de contact pentru public unde cetăţenii să poată raporta conţinuturile şi comportamentele ilegale şi dăunătoare. Este important ca atât părinţii, cât şi copiii să se simtă în siguranţă folosind internetul şi să aibă un punct de contact unde să poată raporta orice infracţiune. Pentru a-i trage la răspundere pe cei care se fac vinovaţi de acostare în scopuri sexuale şi pornografie on-line, trebuie să vedem aceste lucruri ca atare. Acestea sunt delicte şi trebuie tratate în consecinţă.
Domnule preşedinte, domnule Barrot, doamnelor şi domnilor: decizia-cadru din 2003 a căutat să limiteze diferenţele legislative între statele membre în ceea ce priveşte combaterea exploatării sexuale a copiilor şi a pornografiei infantile. În acest scop, a adoptat un cadru comun de prevederi pentru a reglementa, printre altele, criminalizarea, sancţiunile aplicabile şi protecţia şi asistenţa victimelor. Consider că este regretabil că unele state membre trebuie încă să adopte măsurile necesare pentru implementarea acestei decizii-cadru, deşi termenul limită pentru adoptarea acestor măsuri a fost deja depăşit.
Este esenţial ca toate statele membre să criminalizeze toate tipurile de abuz sexual împotriva copiilor şi ca toţi cetăţenii europeni care comit un delict sexual împotriva copiilor în orice ţară de pe teritoriul Uniunii Europene sau în afara acestuia să facă obiectul unei legislaţii uniforme extrateritoriale, aplicabilă în toată Uniunea. Este important ca autorii unor astfel de delicte să nu scape de aplicarea legii. Susţin, de asemenea, revizuirea deciziei-cadru astfel încât aceasta să garanteze cel puţin acelaşi nivel de protecţie ca şi Convenţia Consiliului Europei din 2007. Este regretabil că unele state membre nu au semnat încă această Convenţie.
De asemenea, este important să consolidăm această decizie-cadru în raport cu cele mai recente progrese tehnologice din domeniul comunicării. Copiii utilizează din ce în ce mai mult internetul, care a devenit unul dintre instrumentele preferate ale delincvenţilor potenţiali sau reali, în special prin acostare în scopuri sexuale şi acostarea frauduloasă a copiilor în scopurile ilegale la care a făcut deja referire doamna Angelilli. Profit de această ocazie pentru a felicita raportorul pentru excelenta sa lucrare şi pentru raportul pe care ni l-a prezentat.
Sunt conştient de complexitatea şi dificultatea acestei lupte, dar cred că este posibil să combatem exploatarea sexuală a copiilor printr-o acţiune armonizată şi printr-un efort comun. Accentul trebuie pus pe prevenţie, prin promovarea campaniilor care să sensibilizeze părinţii şi copiii cu privire la riscurile pornografiei infantile, în special pe internet şi, mai ales, la riscurile de exploatare sexuală în cadrul chat room-urilor şi forumurilor on-line.
Domnule preşedinte, poetul Zbigniew Herbert a spus "Trebuie să învăţăm să spunem "nu" (...) "nu"este o parte de vorbire foarte importantă. Este dezacordul cu răul”. Astăzi trebuie să spunem "nu” violării drepturilor fundamentale ale copiilor, "nu” violenţei şi exploatării sexuale a copiilor, "nu” depravării şi pornografiei pe internet şi "nu” turismului sexual.
Îi mulţumesc deci doamnei Angelilli pentru prezentul raport. Am ridicat eu însumi de multe ori această problemă. În acest domeniu este nevoie de măsuri profilactice şi preventive. Este esenţial ca atât copiii, cât şi părinţii şi persoanele care au grijă de copii să fie sensibilizaţi cu privire la pericole. Descoperirea rapidă a delictului şi aplicarea strictă a pedepselor sunt imperative. Este nevoie de cooperarea mijloacelor de informare în masă. Aceste măsuri trebuie să se aplice în întreaga lume, deoarece în unele state există organizaţii care pun sub semnul întrebării penalizarea raporturilor sexuale cu copii. Într-adevăr, există chiar noţiuni înşelătoare despre aşa-numita "pedofilie bună”. Nu trebuie să rămânem indiferenţi la degradarea copiilor noştri sau la durerea şi umilirea lor. Aceasta este o ruşine a timpurilor în care trăim.
Domnule vicepreşedinte, recomandarea prezentată atât de bine astăzi de către doamna Angelilli şi sprijinită de colegii mei se adresează în special Consiliului. Cu toate acestea, din moment ce aţi spus că veţi prezenta propria propunere în martie, aş dori să vă rog ca această propunere să fie în armonie cu numeroase politici ale Uniunii Europene şi să nu vizeze o singură direcţie. Această propunere va trebui să prevadă criminalizarea, măsuri stricte şi cooperarea cu Europol, a cărui convenţie este prima care a menţionat traficul de persoane. Să nu uităm că, în afară de ameninţările, violenţa, înşelăciunea şi abuzul de persoane întreţinute, în special în familie, avem de-a face, de asemenea, cu exploatarea care rezultă din promovarea deliberată, în principal a persoanelor care se află la o vârstă la care nu se pot apăra. Mă refer la traficul cu minori abandonaţi care a luat naştere pe internet şi când spun internet nu mă refer doar la World Wide Web şi la chatroom-urile pe care copiii le pot accesa de acasă, ci şi la multe alte mijloace, inclusiv telefoanele mobile pe care copiii le pot folosi, şi de aceea trebuie să includem prevederi pentru toţi parametrii.
Când vorbim de delicte, trebuie să ne gândim, de asemenea, la situaţia din instituţiile de corecţie şi închisori. Dacă scădem numărul de persoane din astfel de instituţii, avem un risc crescut pentru astfel de fenomene. Este nevoie şi de prevederi care să îmbunătăţească condiţiile de viaţă ale victimelor. Trebuie să protejăm victimele şi familiile acestora, dat fiind faptul că violenţa din partea agresorilor se răspândeşte şi că mijloacele folosite de aceştia sunt mai puternice decât mijloacele de apărare disponibile victimelor, pentru că sunt în mare parte economice. Am deci încredere că noua dumneavoastră propunere va prezenta un nivel mai mare de protecţie pentru minori şi mijloace extrem de specifice în acest sens.
Domnule preşedinte, raportul doamnei Angelilli va ajuta toţi părinţii să-şi protejeze copiii împotriva pedofililor care dau târcoale pe internet. Trebuie să ne amintim că sprijinul pe care îl primim sub formă de filtre şi furnizori de servicii de monitorizare pe internet nu ne scuteşte, ca părinţi, de obligaţia de a ne proteja şi avertiza copiii.
Trăiesc într-un sat mic, unde oamenii se cunosc între ei şi sunt interesaţi de ce se petrece în jurul lor. Un străin trezeşte interesul. Într-un sat mic din sudul Poloniei ar fi dificil ca cineva să ia contact cu copiii fără să se facă remarcat, dar mă aventurez să spun că tocmai în astfel de locuri calme şi sigure din Europa, când părinţii citesc liniştiţi ziarul sau se uită la televizor, un străin nedorit se află în dormitorul copiilor lor şi a luat contact cu ei pe internet. Suntem neputincioşi ca părinţi? Nu, nu suntem. Copiii noştri sunt poate mai pricepuţi în utilizarea noilor tehnologii. Poate că e greu să îi îndepărtăm de la calculator.
Dragi părinţi, faceţi ceva acum pentru a vă proteja copiii. Amintiţi-le ceva ce şi noi am fost învăţaţi, şi anume: "nu vorbiţi cu străinii”. Este un mesaj atât de simplu. Astăzi, străinii în cauză nu stau la pândă în faţa şcolii cu o pungă de bomboane, ci intră în chat room-uri pe internet şi îşi caută victimele acolo.Aceştia sunt mai periculoşi pentru că nu îi vedem atunci când trec fără dificultate din dormitorul unui copil în altul. Ar trebui să ne învăţăm copiii să nu vorbească cu străinii şi să le închidă uşa în nas şi pe internet.
Doamnă preşedintă, există atât consens politic în această privinţă, încât faptul că se întâmplă atât de puţine lucruri în statele membre pare ciudat.
Concentrarea atenţiei asupra internetului este, fără îndoială, foarte importantă, dar oferă impresia că această chestiune ar fi una nouă, când ştim foarte bine că este vorba de o problemă foarte veche, care a fost bine ascunsă. S-a întâmplat nu numai în afara şcolilor cu dulciuri, dar şi în case, în biserici şi în spitale, în toate statele membre.
Internetul a aruncat lumină asupra acestei părţi foarte întunecate a societăţii, cu care ne luptăm, cu care ne luptăm din greu. Este obligatoriu ca statele membre să-şi ia în serios cuvintele frumoase despre protecţia copiilor, în aceeaşi măsură în care şi noi am vorbit foarte mult în Parlament despre modul în care preţuim şi protejăm copiii, în timp ce, de fapt, acţiunile noastre sunt adeseori mult mai puţin ferme decât cuvintele puternice pe care le rostim.
Am menţionat faptul că uneori casa este cel mai periculos loc pentru copii. Am avut un caz recent în Irlanda care a demonstrat acest lucru. Aş dori, de asemenea, să adaug faptul că cei care consideră că oraşele mici, în care toată lumea se cunoaşte, reprezintă locuri sigure pentru copii, trebuie sa mai reflecteze asupra acestui lucru. În oraşele mici, oamenii închid de multe ori ochii fiindcă nu doresc să vorbească despre informaţiile neconfirmate pe care le deţin, şi, probabil, le este teamă să le transmită autorităţilor.
Acesta este un lucru asupra căruia trebuie să reflectăm şi despre care trebuie să fim pregătiţi să vorbim, fiindcă tăcerea împiedică creşterea copiilor şi aduce mari prejudicii copiilor care se află în această situaţie. Invit guvernul irlandez să propună proiecte legislative privind o gamă largă de măsuri în vederea protejării copiilor împotriva abuzurilor sexuale. De asemenea, consider că trebuie să ne îndreptăm atenţia către Constituţie, care pune familia înaintea drepturilor copilului. Aceste două elemente nu ar trebui să fie în contradicţie: ambele merită să fie protejate prin Constituţie.
Doamnă preşedintă, salut această dezbatere şi, conform proiectului de rezoluţie, încurajez toate statele membre ale UE să semneze şi să ratifice Convenţia Consiliului Europei cu privire la protecţia copiilor împotriva exploatării şi a abuzului sexual. De asemenea, îndemn toate statele membre ale UE să semneze Protocolul opţional la Convenţia cu privire la drepturile copilului privind vânzarea copiilor, prostituţia şi pornografia infantilă.
Convenţia Consiliului Europei este primul instrument juridic internaţional care clasifică diferitele forme de abuz sexual asupra copiilor drept infracţiuni, inclusiv abuzurile comise cu utilizarea forţei, a constrângerii sau a ameninţărilor, chiar şi în cadrul familiei. Cu toate acestea, şapte state membre nu au semnat încă Convenţia, iar opt state membre trebuie să ratifice Protocolul opţional al Naţiunilor Unite.
Internetul este din ce în ce mai utilizat de către infractorii potenţiali şi reali care comit infracţiuni sexuale cu copii ca un instrument de abuz sexual ale cărui victime sunt copii, în special prin acostare în scopuri sexuale şi pornografie infantilă.
Deşi accept faptul că legislaţia penală irlandeză care protejează copiii împotriva abuzurilor şi a exploatării sexuale este destul de completă, cu toate acestea, îndemn guvernul irlandez să prezinte cât mai curând posibil proiecte legislative actualizate, pentru a face faţă proliferării noilor metode prin care copiii pot fi supuşi abuzurilor sexuale.
Raportul doamnei Angelilli este foarte actual şi important. Trăim intr-o lume în care riscurile pentru copii şi adolescenţi sunt în continuă creştere.
Exploatarea copilului, inclusiv exploatarea sexuală a copiilor, reprezintă una dintre cele mai grave tare ale societăţii. Lupta împotriva acestui fenomen necesită multe eforturi comune şi integrarea măsurilor, a metodelor şi a resurselor. Măsurile juridice şi punitive, precum incriminarea exploatării sexuale, sunt foarte importante, în special legislaţia privind tehnologiile internet utilizate împotriva celor mai bune interese ale copiilor.
De altfel, nu putem permite ignorarea faptului că prevenirea acestui fenomen face parte din lupta împotriva sa: educarea copiilor şi a părinţilor în legătură cu felul în care se poate evita să se intre în contact cu acest fenomen şi cu persoanele implicate; limitarea tuturor tipurilor de publicitate care provoacă o sexualitate deschisă şi agresivă; existenţa unei preocupări mai mari în diferite instituţii pentru copiii care devin adeseori victime ale violenţei sexuale; integrarea eforturilor de prevenire a traficului cu copii, unul dintre motivele esenţiale ale traficului fiind chiar exploatarea sexuală; şi constituirea de reţele alcătuite din structuri guvernamentale şi neguvernamentale pentru a contrabalansa acest fenomen.
Doamnă preşedintă, este de-a dreptul de neconceput şi ruşinos faptul că, în secolul 21, nivelul de cooperare dintre diferitele servicii dintr-un stat, dar şi cooperarea între statele membre, în ceea ce priveşte abuzurile sexuale comise asupra copiilor, nu sunt aşa cum ar trebui. Felicit atât comisarul cât şi raportoarea pentru discursul lor atât de clar şi pentru accentuarea necesităţii unor îmbunătăţiri concrete.
Le solicit în continuare să numească în mod public acele state membre care nu au o legislaţie corespunzătoare în această privinţă. Una dintre măsurile pe care le sugerez spre analiză este stabilirea unei liste publice paneuropene, sau, şi mai bine, internaţionale, a celor care au comis infracţiuni de natură sexuală împotriva copiilor. Propun ca această listă să fie permanentă, fără posibilitatea ca numele cuiva să fie şters de pe listă decât în cazul în care există o hotărâre judecătorească care abrogă condamnarea iniţială. O infracţiune de natură sexuală împotriva unui copil aduce daune permanente victimei şi ar trebui să permită şi etichetarea permanentă a infractorului. Aceasta ar constitui o măsură suplimentară de pedepsire, dar ar funcţiona şi ca măsură preventivă.
Doamnă preşedintă, 20 de state membre au semnat Convenţia Consiliului Europei, primul document juridic internaţional care defineşte exploatarea sexuală a copiilor drept infracţiune.
Progresul ştiinţei şi tehnologiei, precum şi cel al noilor metode de comunicare, în special internetul şi telefonia mobilă, au scos la iveală o nouă metodă de a ademeni copiii în vederea exploatării sexuale, precum şi o nouă modalitate de distribuire a pornografiei infantile. Introducerea pedepselor pentru acest gen de activitate în cadrul legislaţiei penale din toate statele membre este esenţială. Cu toate acestea,nu este suficientă introducerea responsabilităţii penale pentru asemenea acte. O altă necesitate imperioasă constă în stabilirea de sisteme care să prevină situaţiile care prezintă un posibil pericolul de exploatare sexuală a unui copil, precum prin educarea părinţilor şi a copiilor şi identificarea organizaţiilor pedofile active pe internet.
Sunt de acord cu acest proiect de recomandare trimis de către Parlamentul European Consiliului. Protecţia copilului trebuie să reprezinte întotdeauna o chestiune prioritară în toate statele Uniunii Europene, deoarece copiii sunt cel mai vulnerabil grup al societăţii. Armonizarea legislaţiilor ar aduce o contribuţie importantă în prevenirea infracţiunilor de acest tip şi ar face mai eficientă pedepsirea infractorilor în toate statele membre. Ulterior, legislaţia armonizată poate preveni turismul sexual cu copii, care persistă în Uniunea Europeană din cauza legislaţiilor diferite.
De asemenea, protecţia copilului este necesară în ceea ce priveşte accesul copiilor la internet, unde sunt expuşi diferitelor tipuri de informaţii, inclusiv unor posibile abuzuri de către pedofili şi acostării pe internet în scopuri sexuale. Abuzul sexual comis asupra copiilor şi pornografia infantilă contravin codului internaţional al drepturilor copilului adoptat de ONU, precum şi drepturilor umane fundamentale.
Exploatarea sexuală a copiilor şi pornografia infantilă reprezintă un fenomen foarte grav, aflat pe un trend ascendent, a cărui combatere se poate face prin intermediul legii, inclusiv prin campanii de sensibilizare. Ca mamă şi ca reprezentant al unui stat aflat pe primele locuri în ceea ce priveşte găzduirea site-urilor cu conţinut pornografic, consider că statele membre ale Uniunii au nevoie de legi clare prin care pornografia infantilă să fie interzisă pe internet, iar furnizorii de servicii de internet să fie obligaţi să blocheze accesul publicului la site-urile ce postează astfel de imagini.
Întrucât accesarea şi difuzarea materialelor cu conţinut pornografic nu sunt condiţionate de timp şi loc, apreciez oportună înfiinţarea la nivel european a unei unităţi distincte pentru combaterea pornografiei şi prostituţiei infantile şi propun ca statele membre şi Comisia să susţină financiar campanii de informare şi sensibilizare.
Doamnă preşedintă, salut acest raport cu două rezerve. În primul rând, nu consider că trimiterea în justiţie a părinţilor care îşi obligă copiii să încheie căsătorii forţate este eficientă. În mod realist, este imposibilă dovedirea acestui lucru într-o familie în care există dreptul excepţional de a nu spune nimic. În al doilea rând, dispoziţia referitoare la confidenţialitatea profesională predominantă ar necesita o elaborare mai detaliată. Lăsând la o parte aceste rezerve, solicit statelor membre, Consiliului şi Comisiei, inclusiv Preşedinţiei cehe, să actualizeze de urgenţă legislaţia naţională şi europeană relevantă şi să ratifice acordurile internaţionale în vederea combaterii eficiente a pedofiliei. Trebuie stabilită cât mai curând posibil o bază de date a pedofililor la nivel european, în vederea prevenirii angajării acestor persoane în domeniul educaţiei sau al serviciilor destinate copiilor în alte state membre. Limita de vârstă pentru infracţiunea de natură sexuală ar trebui, de asemenea, armonizată. Aş dori, de asemenea, să subliniez faptul că statele membre trebuie să finanţeze dezvoltarea şi extinderea programelor care să ajute părinţii să îşi protejeze copiii de acostarea prin internet în scopuri sexuale.
Doamnă preşedintă, cred că această dezbatere a arătat angajamentul unanim al Parlamentului European referitor la protecţia copilului.
Încerc sa fiu cât mai clar cu putinţă: Aş dori să subliniez faptul că o să analizăm decizia-cadru referitoare la protecţia copilului. Dorim să îmbunătăţim conţinutul acesteia pentru a aduce protecţia copilului în Uniunea Europeană la nivelul celor mai înalte standarde internaţionale, în special la nivelul noii Convenţii a Consiliului Europei din 2007, şi a celor mai bune practici naţionale.
În ceea ce priveşte cercetările penale, propunerea legislativă va include noi infracţiuni penale pentru a aborda noile forme de abuz care sunt facilitate de noile tehnologii. Desfăşurarea cercetărilor şi aducerea acuzaţiilor vor fi facilitate. Nu voi mai insista asupra acestui aspect. Cât despre sprijinirea victimelor, le vom facilita accesul la justiţie.
Mai mult, şi în special, vom organiza prevenirea prin gestionarea infractorilor pe baza unei diagnoze individuale şi a unei evaluări a riscurilor pentru fiecare infractor în parte. În plus, vom încerca să prevenim şi să reducem la minimum riscurile de a repeta o infracţiune şi să introducem măsuri pentru a asigura eficienţa maximă a mecanismelor de siguranţă pe întreg teritoriul Uniunii. În această privinţă, sistemul ECRIS, care va permite schimbul de informaţii în ceea ce priveşte cazierul judiciar, va fi foarte valoros.
Am primit şi întrebări privind extrădarea. Vom profita de această ocazie pentru a propune măsuri mai restrictive la acest nivel, pentru a putea trimite în justiţie infracţiunile de exploatare sexuală comise în ţări terţe de cetăţeni ai statelor membre UE, chiar dacă ţara terţă în care s-a comis infracţiunea nu poate să facă acest lucru.
Acestea sunt planurile actuale. Evident, doamna Angelilli, că vom urmări atent toate recomandările din raportul dumneavoastră atunci când vom dezvolta această directivă-cadru.
Doamnă preşedintă, doamnelor şi domnilor, aş dori, de asemenea, să spun Parlamentului că un cadru juridic bun nu este suficient. Trebuie să avem şi instrumentele necesare. De aceea, încercăm să construim, la nivel european, în jurul Europol, o platformă care să poată fi folosită pentru a centraliza informaţiile colectate în statele membre şi pentru a distribui rapoarte şi statistici de la platformele naţionale. Câteva dintre statele UE au asemenea platforme, dar acum, la nivelul Comunităţii, este necesar să asigurăm că toată lumea poate avea acces la aceste informaţii. În această privinţă, Uniunea Europeană poate oferi valoare adăugată, cu condiţia să reuşim să construim această platformă în jurul Europol.
Aş dori, de asemenea, să adaug că mai avem un instrument în care am mare încredere, altfel spus, grupul public-privat informal creat de Comisie, care a introdus o coaliţie financiară europeană împotriva imaginilor comerciale cu pornografie infantilă. În faţa creşterii de patru ori a numărului de site-uri între 2003 şi 2007, suntem nevoiţi să implicăm sectorul privat, deoarece acesta controlează o mare parte a infrastructurilor IT. În special, trebuie mobilizaţi furnizorii de acces internet. Acest lucru este esenţial.
Coaliţia va reuni toţi actorii implicaţi: organizaţii neguvernamentale, bănci, companii care eliberează cărţi de credit, organizaţii de plăţi on-line, furnizori de servicii de internet şi alţi operatori privaţi prezenţi pe internet. Se vor stabili localizarea şi confiscarea profiturilor obţinute din activităţi infracţionale. Acesta reprezintă un element major în vederea stopării unui număr de practici comerciale abuzive, precum pornografia infantilă.
Acesta este, pe scurt, răspunsul meu, doamnă preşedintă, dar vom avea ocazia de a reveni asupra acestei chestiuni esenţiale. Aş dori să adaug faptul că, săptămâna trecută, am avut o foarte frumoasă zi a protecţiei datelor. Pe parcursul acestei zile, tinerii au trimis avertizări remarcabile către alţi tineri pentru a fi atenţi atunci când folosesc internetul.
Vă daţi seama că, în prezent, există un număr din ce în ce mai mare de mecanisme de monitorizare pe care familiile le pot utiliza pentru a asigura siguranţa copiilor atunci când aceştia folosesc internetul. Nu susţin că lucrurile sunt perfecte, dar se depun mari eforturi şi, bineînţeles, trebuie să mobilizăm întreaga comunitate internet.
Doresc să subliniez conceptul de "alertă de răpire”, deoarece acesta nu s-a regăsit în multe discursuri. Este foarte important ca Parlamentul să încurajeze statele membre, aşa cum a făcut în Declaraţia sa din 2 septembrie 2008, să se doteze cu sisteme de avertizare şi să încheie acorduri de cooperare pentru a realiza mecanisme transfrontaliere de angajare.
În plus, am creat o linie bugetară foarte generoasă pentru a încuraja statele membre să creeze aceste mecanisme, sau, cel puţin, să stabilească legături între ele pentru a gestiona "alertele de răpire”. Ştim că o "alertă de răpire” poate fi foarte eficientă dacă este activată imediat. Acum, în faţa Parlamentului European, aş dori să subliniez, în special caracterul îngrozitor al răpirilor de copii, de multe ori efectuate în scop pornografic.
Aş dori să mulţumesc din nou Parlamentului European pentru sprijinul acordat în lupta pentru protecţia copilului. Aş dori, de asemenea, să adaug faptul că am luat notă de discursurile privind protecţia datelor pe parcursul procedurilor juridice care implică copii. Nu mai pot continua, dar aş vrea să subliniez faptul că în martie, vom încerca să oferim Uniunii Europene un cadru juridic exemplar în conformitate cu cele mai riguroase standarde privind protecţia copilului.
raportoare. - (IT) Doamnă preşedintă, doamnelor şi domnilor, aş dori să mulţumesc încă o dată colegilor deputaţi pentru opiniile lor şi pentru sprijinul arătat pe parcursul dezbaterii, şi, în concluzie, aş dori să mulţumesc în special Comisiei Europene pentru colaborarea sa activă. Îi datorez domnului Barrot o deosebită recunoştinţă, chiar din această dimineaţă domnia sa a arătat o voinţă politică şi legislativă extrem de puternică în ceea ce priveşte protecţia copilului. Domnia sa a furnizat multe idei asupra cărora merită să reflectăm şi, mai presus de toate, angajare practică.
Aş dori să folosesc această oportunitate pentru a puncta câteva chestiuni suplimentare. În primul rând, există o lipsă a datelor. De prea multe ori nu avem suficiente date, statistici, care sunt indispensabile ca bază pentru activitatea noastră de o mai bună monitorizare, o mai bună înţelegere şi, bineînţeles, de combatere mai eficientă a abuzurilor comise asupra copiilor. Această lipsă de date este o problemă recurentă, dar consider că este important să o subliniez, deoarece este o problemă pe care trebuie să o rezolvăm.
În ceea ce priveşte protecţia datelor, unele state membre au ridicat această problemă şi Comisarul le-a dat deja un răspuns foarte aplicat. Aş dori să subliniez faptul că sunt conştientă de protecţia datelor şi că nu consider că există un conflict între viaţa privată şi protecţia copilului dacă, bineînţeles, instituţiile îşi îndeplinesc atribuţiile şi dacă toată lumea, de la furnizori până la poliţişti, respectă normele.
Mai mult, aş vrea să subliniez faptul că copiii sunt, de fapt, cei care au cea mai mare nevoie de intimitate şi protecţie a datelor. Domnul Barrot a menţionat şi acest lucru: de multe ori, în decursul procedurilor juridice, atunci când izbucneşte un scandal în care victima este, din nefericire, un copil, tocmai acel copil exploatat devine subiect pentru mijloacele de informare în masă, fără nicio formă de protecţie, şi adaug că toate acestea fără nicio urmă de compasiune pentru imaginea sau pentru intimitatea lor, toate acestea cu scopul de a creşte indicele privind audienţa pentru televiziuni şi de a vinde mai multe ziare. Aş dori să adaug şi faptul că niciun copil nu este în afara acestor pericole, iar copiii singuri şi copiii romi sunt adesea cei mai vulnerabili.
Voi încheia, doamnă preşedintă, spunând că este nevoie, în mod evident, de eforturi semnificative la nivel cultural şi politic şi că aceste eforturi trebuie făcute de familii, şcoli şi mijloacele de informare în masă. Se pot face multe în ceea ce priveşte autoreglementarea, dar fără instrumente juridice obligatorii importante, evident că nu putem combate cazurile de exploatare în spatele cărora se află nu numai persoane, ci şi adevărate organizaţii criminale.
în scris. - (RO) Una din caracteristicile abuzării sexuale a minorilor este rapida dezvoltare a fenomenului cu ajutorul Internetului, ceea ce face tot mai dificila combaterea sa. Blocarea accesului la site-urile ce propagă pornografia infantilă trebuie să devină o obligaţie juridică. Într-adevăr, acostarea copiilor în scopuri sexuale trebuie considerată infracţiune.
E nevoie sa fim mult mai atenţi la riscul ca noile tehnologii să fie folosite de pedofili, în condiţiile în care copiii utilizează din ce în ce mai mult internetul. Nu poate decât să ne îngrijoreze decalajul care există între generaţii din punctul de vedere al utilizării internetului şi, implicit, al controlului accesului copiilor la site-uri cu grad ridicat de risc.
Este foarte importantă comunicarea dintre şcoală şi familie pentru a educa copiii să identifice situaţiile de risc şi să reacţioneze, motiv pentru care sunt utile programe speciale de informare şi educare, o strategie europeană de combatere a abuzului sexual şi cooperarea mai intensă între statele membre pentru constituirea unei reţele poliţieneşti transnaţionale de contracarare a pornografiei şi prostituţiei infantile, reţea care să gestioneze inclusiv o bază de date cu persoanele vinovate de astfel de fapte.
Din perspectiva cooperării europene, este regretabilă lentoarea cu care este ratificată Convenţia Consiliului Europei din 2007.
în scris. - Raportul recunoaşte faptul că violarea demnităţii copilului este o încălcare gravă a drepturilor omului precum şi un act condamnabil, care, din nefericire, nu este abordat uniform pe teritoriul UE. Este supărător faptul că unele state membre nu au implementat toate convenţiile internaţionale relevante pentru protecţia copilului. Îndemn Comisia să folosească toate instrumentele pe care le are la dispoziţie pentru a face presiuni asupra acestor state pentru a intra în conformitate.
Pentru a combate pornografia infantilă, UE trebuie să aplice o legislaţie dură, dar şi să iniţieze proiecte educaţionale care să informeze oamenii cu privire la acest subiect. Soluţiile tehnice existente de protecţie a copiilor ar trebui promovate în rândurile părinţilor, în special instrumentele software care sunt uşor de utilizat şi sunt disponibile gratis sau la un preţ modic.
Barierele reduse de intrare şi riscurile minime facilitează intrarea organizaţiilor criminale în spaţiul virtual. Pentru a face faţă acestei noi ameninţări, trebuie să armonizăm legislaţia, să intensificăm aplicarea sa şi să consolidăm cooperarea în activitatea poliţienească. Mai mult, legislaţia UE ar rezolva doar parţial problema, din moment ce această chestiune are o dimensiune globală şi, prin urmare, necesită un cadru global pentru a aplica legea la nivel internaţional. În această privinţă, îndemn UE să preia iniţiativa.
în scris. - Exploatarea de orice natură a copiilor este inacceptabilă. Fiind viitorul oricărei societăţi, copiii sunt, în acelaşi timp, cel mai vulnerabil grup al acesteia. Protecţia copiilor împotriva oricărui tip de abuz, în special, împotriva riscurilor de abuz sexual este, prin urmare, datoria prioritară a politicienilor.
Salut călduros raportul cuprinzător care invită toate statele membre să abordeze această problemă cu cea mai mare seriozitate.
Sprijin invitaţia adresată celor şapte state membre care nu au semnat încă Convenţia Consiliului Europei cu privire la protecţia copiilor împotriva exploatării şi a abuzului sexual. Mă alătur, de asemenea, invitaţiei adresate tuturor statelor membre de a semna, ratifica şi implementa toate convenţiile internaţionale în vederea protejării copiilor noştri.
Cu toate acestea, semnarea şi ratificarea convenţiilor nu reprezintă decât furnizarea cadrului pentru îmbunătăţire. Este nevoie de acţiuni concrete ca urmare a dovezilor din ce în ce mai numeroase de exploatare sexuală a copiilor. Copiii trebuie să crească într-un mediu sigur, de care părinţii sunt responsabili în primul rând. Îndemnând statele membre să-şi coordoneze acţiunile, sprijin, de asemenea, ideea de a înfiinţa un sistem de alertă pentru copiii dispăruţi, care ar îmbunătăţi cooperarea la nivel european în acest domeniu.
în scris. - (ET) Copiii au nevoie de grija şi de protecţia noastră ca legislatori. Este foarte important ca cele şapte state membre şi statele învecinate să semneze Convenţia Consiliului Europei cu privire la protecţia copiilor împotriva exploatării şi a abuzului sexual. Punerea în aplicare a deciziei-cadru a Consiliului este, de asemenea, foarte importantă.
Celor care au căzut victimă a abuzului la o vârstă fragedă trebuie să li se garanteze protecţie deplină pe parcursul investigaţiei, înainte şi după procedurile juridice. Mecanismele de protecţie a victimei precum prevederea unei asistenţe adecvate familiilor victimelor şi tratarea victimelor ca victime deosebit de vulnerabile trebuie imediat puse în aplicare.
Trebuie să creştem nivelul de protecţie. Ceea ce se întâmplă acum pe internet a întrecut orice limită. Adesea, copiii nu înţeleg gravitatea şi consecinţele unei situaţii. Ceea ce pare de multe ori un joc poate duce la vătămare psihologică pe viaţă.
De aceea, trebuie să interzicem chat-urile şi forumurile internet şi să solicităm ca folosirea unor asemenea metode să fie considerată o infracţiune. Trebuie neapărat să facem acest lucru.
Este de datoria noastră să protejăm copiii de o lume care îi poate distruge. Trebuie să ţinem persoanele care au comis infracţiuni de natură sexuală departe de copii şi trebuie să luăm măsurile necesare pentru a asigura acest lucru.
în scris. - (ET) Estonia este una dintre ţările în care se desfăşoară în prezent procesul de consolidare a pedepselor împotriva celor care au comis infracţiuni împotriva copiilor. Cu toate acestea, astfel se luptă împotriva consecinţelor.
Pentru a preveni infracţiunile, trebuie să promovăm educaţia în domeniul internetului, care trebuie să includă şi informarea oamenilor cu privire la riscuri. Lumea calculatoarelor este, din nefericire, tocmai domeniul în care părinţii nu au reuşit să-şi ghideze copiii.
Pentru a preveni infracţiunile, trebuie să creştem nivelul de sensibilizare. Studiul Eurobarometrului din 2008 arată că un procent mare de părinţi nu acordă atenţie activităţilor copiilor pe internet. Eu, de exemplu, reprezint o ţară în care rata de utilizare a internetului este printre cele mai mari din UE, iar neglijenţa părinţilor este la fel de mare. Şi anume, 60% dintre aceştia nu sunt îngrijoraţi că copiii lor ar putea deveni victime ale hărţuirii; 47% nu sunt preocupaţi de faptul că copiii lor văd materiale pornografice sau care implică violenţă; 62% nu sunt preocupaţi de faptul că copiii lor pot divulga date personale.
Este foarte important ca părinţii să fie informaţi şi ca programe de sensibilizare a copiilor să fie lansate pe internet, deoarece doar 10% din copiii (estonieni) susţin că au cerut ajutorul părinţilor lor în legătură cu incidentele neplăcute pe care le-au experimentat pe internet.
- Doamnă preşedintă, la un punct de pe ordinea de zi, fac referire la articolul 142 alineatul (2) literele (a) şi (b) din Regulamentul de procedură cu privire la alocarea timpului de luare a cuvântului. Ieri, când discutam subiectul închisorii Guantánamo, aici în plen, eu şi alţi câţiva vorbitori am fost întrerupţi brutal, în momentul în care am depăşit timpul de luare a cuvântului cu câteva secunde. Acest tratament sever a fost impus de către domnul Pöttering şi domnul Siwiec, vicepreşedintele care l-a înlocuit mai târziu, după-amiază.
Pe de altă parte, domnului Schulz, liderul Grupului Socialist, i s-a permis de către domnul Pöttering să depăşească timpul de luare a cuvântului cu mai mult de un minut. Cu toate acestea, nici nu aş îndrăzni să insinuez că acest lucru s-a întâmplat pentru că domnul Pöttering şi domnul Schulz sunt amici - alte Kameraden cum s-ar spune în limba germană - dar observ un model repetitiv în acest caz. Colegii de la grupurile mari, care exprimă mesajul politic pe care preşedintele vrea să îl audă, sunt trataţi cu multă generozitate. Colegii de la grupurile mai mici, care exprimă mesajul politic pe care preşedintele nu vrea să îl audă, sunt trataţi cu mare parcimonie. Consider că este o încălcare a Regulamentului de procedură, unde se stipulează în mod clar modul în care trebuie să fie alocat timpul de luare a cuvântului.
Aş dori să îi reamintesc domnului Pöttering şi tuturor vicepreşedinţilor săi că -
Am fost trimis aici pentru a apăra principiul subsidiarităţii şi suveranitatea ţărilor membre, iar preşedintele şi vicepreşedinţii acestui Parlament nu au dreptul de a încerca în vreun fel să reducă la tăcere vocea a 15% din electoratul suedez.
Domnule Lundgren, vă întrerup discursul. Aţi depăşit timpul de luare a cuvântului cu mai mult de jumătate. Am luat la cunoştinţă ceea ce aţi spus. Consider că este evident pentru toată lumea.
- Doamnă preşedintă, îmi permiteţi să vă reamintesc că acest lucru nu i s-ar fi întâmplat domnului Schulz. Pe dumnealui nu l-aţi fi întrerupt. Aceasta este marea diferenţă. Dar mi-aţi dovedit punctul de vedere - vă mulţumesc foarte mult.
Domnule Lundgren, sunt sigură că vă înşelaţi. Voi nota ceea ce aţi declarat şi va apărea în procesul-verbal. De asemenea, ar fi indicat să se discute în Birou problema tratamentului diferenţiat, care este parţial dependent de perioada de timp disponibilă.
Următorul punct este raportul întocmit de dl Graefe zu Baringdorf, în numele Comisiei pentru agricultură şi dezvoltare rurală, referitor la propunerea de regulament al Parlamentului European şi al Consiliului privind introducerea pe piaţă şi utilizarea furajelor - C6-0128/2008 -.
raportor. - (DE) Domnule preşedinte, domnule comisar, dezbatem astăzi ceea ce se este cunoscut sub denumirea "declaraţie deschisă”. Este vorba despre transparenţă cu privire la furaje, acestea reprezentând baza alimentelor sănătoase pentru consumatori, şi despre asigurarea unei imagini de ansamblu pentru cumpărătorii de furaje combinate cu privire la produsele pe care le cumpără.
A fost un drum lung, dar îmi exprim speranţa că prin adoptarea acestui regulament vom încheia cu succes acest drum, şi doresc să mulţumesc Comisiei care ne-a ajutat, în mod semnificativ, la soluţionarea problemelor, prin activitatea sa constructivă. Comisia s-a confruntat, pe de o parte, cu o voinţă politică unanimă din partea Parlamentului de a propulsa această declaraţie deschisă, şi, pe de altă parte, cu o dezbatere acerbă, dar corectă, cu Consiliul. Putem fi mândri de rezultate.
Să aruncăm o scurtă privire în trecut. Am avut criza BSE şi, în 1997, Comisia temporară de anchetă şi-a emis raportul final prin care Parlamentul a solicitat această declaraţie deschisă. Comisia a prezentat o propunere, care a devenit ulterior Directiva 2002/2/CE. Printr-un compromis cu Consiliul - aceasta a trecut prin toate organismele - directiva a fost promovată prin declaraţie deschisă, ceea ce a însemnat că etichetele trebuie să conţină ingredientele cu o toleranţă de ± 15%, iar compoziţia exactă trebuie pusă la dispoziţie, la cerere.
Aceasta a fost mai mult o directivă decât un regulament, iar statele membre au pus-o în aplicare, în mod ezitant, sau chiar deloc. Industria furajelor a introdus o acţiune în fața Curții Europene de Justiţie, iar Curtea s-a pronunţat după cum urmează: în afară de informarea exactă, legalitatea acestei directive nu a fost pusă la îndoială. Apoi am luat în considerare această hotărâre într-o altă procedură în cadrul Parlamentului şi am ajuns la o concluzie sub forma acestui regulament. Am avut onoarea de a fi raportor de fiecare dată şi, în tot acest timp, m-am bucurat de o colaborare extrem de strânsă cu Comisia, colaborare care s-a bazat pe încredere.
Astăzi avem un rezultat pentru care s-a luptat puternic, dar corect, şi de care putem fi mândri. De asemenea, este evident faptul că aceasta se bucură de susţinerea majorităţii din Parlament şi a grupurilor. Nu există amendamente, lucru din care deduc că acest regulament va fi adoptat cu o mare majoritate. Prin urmare, avem un regulament bun care provoacă o declaraţie deschisă în trei etape, şi ştiţi care sunt acestea; în primul rând, componentele în ordinea descrescătoare a procentelor; în al doilea rând, furnizarea de informaţii pentru sectorul de furaje cu o toleranţă de ± 15% - în această privinţă nu am prevăzut o rezervare a drepturilor de proprietate intelectuală în această legislaţie, ci mai degrabă se face trimitere la legislaţia generală; şi în al treilea rând, furnizarea de informaţii exacte autorităţilor.
Doresc, de asemenea, să evidenţiez faptul că am întocmit un registru. În Uniunea Europeană nu se vor mai folosi furaje sau amestecuri de componente fără ca aceste componente să fie publicate mai întâi, întrucât acestea trebuie incluse în registru. Acest lucru este important nu numai pentru autorităţile de supraveghere, ci şi pentru public şi clienţi. Prin urmare, din punctul de vedere al raportorului, pot spune că sunt foarte mulţumit de rezultatul general.
membru al Comisiei. -Domnule preşedinte, aş dori să mulţumesc mai întâi Comisiei pentru agricultură şi dezvoltare rurală pentru activitatea depusă în acest dosar şi, în mod special, domnului raportor Graefe zu Baringdorf, precum şi tuturor raportorilor alternativi care au jucat un rol important.
Domnul Graefe zu Baringdorf a reuşit să coordoneze cu multă pricepere discuţiile din timpul negocierilor, lucru pentru care îi suntem recunoscători.
Pachetul de compromis menţine nivelul înalt de siguranţă a furajelor atins în UE. Acesta reuşeşte să stabilească un echilibru corect între protecţia consumatorului şi drepturile de proprietate intelectuală. Elimină povara procedurii de obţinere a autorizaţiei prealabile introducerii pe piaţă pentru bio-proteine, modernizează etichetarea furajelor prin introducerea de informaţii corespunzătoare pentru clienţi şi plasează co-reglementarea în centrul procedurilor legislative. Sporeşte transparenţa de piaţă prin sistemul de informare pentru noile materii prime pentru furaje, facilitează inovaţia şi competitivitatea în sectorul furajelor din UE şi marchează un pas concret împotriva inducerii în eroare a utilizatorilor de furaje, fie că sunt fermieri sau deţinători de animale de companie.
Rezultatul negocierilor este un pachet de compromis supus votului dumneavoastră, pachet care reprezintă o simplificare şi o modernizare a cadrului legal actual. Dispoziţiile cu privire la aşa-numita "declaraţie deschisă” permit un tip de etichetare mai modern. Materiile prime pentru furaje incluse în furajele combinate pentru animalele destinate industriei alimentare vor trebuie etichetate în ordinea descrescătoare a greutăţii.
În plus, procentul de greutate exact pentru materiile prime pentru furaje evidenţiate trebuie indicat şi în acest caz de etichetare voluntară.
Mai mult, dispoziţia conform căreia anumite informaţii cu privire la furajele combinate pot fi transferate de la autorităţile competente la cumpărători din motive de urgenţă duce la îmbunătăţirea informării corecte a utilizatorilor, în cazuri de genul incidentelor de contaminare a furajelor.
În acest context, Comisia face următoarele declaraţii. În primul rând, pentru a adapta anexa III privind nivelurile de toleranţă permise pentru etichetarea privind compoziţia materiilor prime pentru furaje şi a furajelor combinate la dezvoltarea ştiinţifică şi tehnică, Comisia şi serviciile acesteia au în vedere examinarea acestei anexe. În acest context, Comisia va avea în vedere şi anumite materii prime pentru furaje cu un conţinut de umiditate mai mare de 50%.
În al doilea rând, cu privire la etichetarea aditivilor, Comisia va studia dacă principiile de informare prin etichetare a furajelor se pot aplica şi aditivilor şi preamestecurilor autorizate, în temeiul regulamentului privind aditivii destinaţi utilizării în hrana animalelor.
În ultimul rând, Comisia înţelege că situaţiile de urgenţă privind sănătatea oamenilor şi a animalelor şi mediul pot cuprinde urgenţe generate, printre altele, din neglijenţă, fraudă internaţională sau acte criminale.
Domnule preşedinte, domnule comisar, doamnelor şi domnilor, aş dori să adresez cele mai calde mulţumiri domnului raportor Graefe zu Baringdorf în numele meu şi al Grupului Partidului Popular European (Creştin-Democrat) şi al Democraţilor Europeni. Consider că abordarea asupra acestui raport reprezintă un model de activitate parlamentară a acestei camere.
