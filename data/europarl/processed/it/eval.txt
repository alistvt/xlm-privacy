. - Onorevoli parlamentari, la Conferenza dei presidenti mi ha chiesto di fare una dichiarazione sugli eventi in Medio Oriente. La discussione avrà luogo mercoledì pomeriggio, alla presenza del presidente del Consiglio dei ministri degli Affari esteri, il ministro ceco Schwarzenberg. Ricordo questo appuntamento perché non mi sembrava abbastanza chiaro. Ci siamo impegnati a fondo e il ministro era molto lieto a restare con noi, benché dovesse andare in Sudafrica il giorno stesso, anche se per un breve periodo. Vorrei quindi cogliere l'occasione per ringraziare di cuore la presidenza ceca.
Onorevoli colleghi, mentre noi teniamo oggi una sessione plenaria all'inizio del nuovo anno, in Medio Oriente le persone continuano a perdere la vita.
Personalmente, e credo condividiate la mia opinione, sento una dolorosa sensazione di déjà vu quando vedo queste immagini in televisione.
In nome del Parlamento europeo, vorrei esprimere il mio profondo dispiacere per l'intensificazione del conflitto fra Israele e Hamas nella striscia di Gaza.
Lo dico in modo categorico: non è accettabile che delle persone soffrano, che la violenza continui e che i funzionari delle Nazioni Unite siano coinvolti negli scontri a fuoco. Quanto deve crescere la spirale di violenza prima che il buon senso e la ragione abbiano la meglio?
La violenza deve cessare immediatamente da ambo le parti. L'attacco missilistico da parte di Hamas alle città grandi e piccole di Israele è del tutto inaccettabile, merita le critiche più feroci e non dobbiamo dimenticare che è stato proprio Hamas a non rispettare il cessate il fuoco. Tuttavia, non si può trascurare nemmeno la proporzionalità dei mezzi utilizzati per la reazione.
Tutte le persone in Medio Oriente hanno lo stesso valore. Il diritto inalienabile di uno Stato a proteggersi non giustifica azioni violente, la cui prima conseguenza sono le sofferenze della popolazione civile.
Bisogna aiutare urgentemente le persone nella striscia di Gaza. Un palestinese vale quanto un israeliano, un europeo o un americano - tutte le persone di questo pianeta devono essere uguali. Non possiamo permettere un peggioramento della situazione umanitaria!
In qualità di politici responsabili, dobbiamo essere pronti a contribuire in modo decisivo alla ricerca di un cammino duraturo per uscire da questa spirale di violenza nel breve termine.
Il tentativo di ridurre la sicurezza ad aspetti puramente militari è destinato al fallimento, a mio avviso. Pertanto, il problema in Medio Oriente non può avere soltanto una soluzione militare. Bisogna invece giungere ad una soluzione politica e questo significa soprattutto imparare la lezione del fallimento dell'approccio precedente e adottare misure che non siano soltanto attuabili, ma anche e, soprattutto, sostenibili.
Negli ultimi giorni sono stato in contatto telefonico con il presidente israeliano, Shimon Peres, con il presidente dell'Autorità palestinese, Salam Fayyad, con la portavoce della Knesset, Dalia Itzik e, naturalmente, con l'Alto Rappresentante per la politica estera e di sicurezza comune, Javier Solana, che ha passato diverso tempo nella regione.
Sono anche stato in contatto con il vicepresidente dell'Assemblea parlamentare euromediterranea, della quale sono peraltro l'attuale presidente, con il presidente del parlamento giordano, Abdel Hadi Al-Majali, con il presidente della Camera dei deputati italiana, Gianfranco Fini, e con il presidente del parlamento marocchino, Mustapha Mansouri.
Ho continuamente chiarito, durante queste conversazioni, che il Parlamento europeo è sempre presente dietro le richieste formulate dal Consiglio dei ministri in nome dell'Unione europea e confermate dalla risoluzione del Consiglio di sicurezza delle Nazioni Unite in data 8 gennaio 2009.
E' scoraggiante notare che questa risoluzione giuridicamente vincolante del Consiglio di sicurezza, sulla quale gli americani si sono astenuti in modo tale che venisse adottata, sia ignorata da entrambe le parti in conflitto, Israele e Hamas.
Deve entrare in vigore un cessate il fuoco immediato e permanente e la tregua deve essere raggiunta con la mediazione dell'Egitto e con il coinvolgimento di tutti i protagonisti. Deve essere assicurato un accesso immediato e libero agli aiuti umanitari, mentre l'Agenzia delle Nazioni Unite per il soccorso e l'occupazione dei profughi palestinesi (UNRWA) deve poter continuare le sue attività umanitarie senza ostacoli e, vorrei aggiungere, non solo per tre ore al giorno!
Ogni qualvolta le organizzazioni umanitarie e le Nazioni Unite sospendono il loro lavoro perché le parti in conflitto non ne rispettano la neutralità, raggiungiamo il fondo, inaccettabile, del diritto internazionale e dell'umanità.
Un'ulteriore richiesta è l'intensificazione del processo di pace. L'unica via percorribile per giungere a una pace duratura è, e resta, una soluzione bilaterale con Israele e Palestina come stati sovrani all'interno di confini sicuri.
L'Unione europea, insieme agli altri membri del Quartetto per il Medio Oriente, con i partner arabi moderati e tutti i partecipanti al conflitto, deve spingere per una rapida ripresa dei negoziati di pace sotto l'egida delle Nazioni Unite. Tuttavia, una soluzione globale richiede anche, naturalmente, la riconciliazione e, in particolare, una riconciliazione fra le fazioni palestinesi.
Oggi dobbiamo interrogarci sul metodo che abbiamo usato finora in quello che abbiamo definito "processo di pace”. Fino a qualche settimana fa avremmo potuto pensare di essere sulla buona strada con i negoziati, nonostante l'ambiente notoriamente difficile e i progressi a malapena percettibili. La comunità internazionale e soprattutto noi, Unione europea, abbiamo sostenuto questi negoziati attraverso un forte impegno e il nostro aiuto finanziario per creare le condizioni necessarie alla costituzione dello Stato palestinese.
Dobbiamo però domandarci se questo impegno è stato sufficientemente forte a livello politico. Nel frattempo, il conflitto si sta ancora una volta intensificando. E' comprensibile che, in tempi di gestione della crisi, tendiamo a pensare sul breve termine e, di fatto, adesso abbiamo bisogno di un cessate il fuoco e di un ritiro completo delle forze israeliane, come richiesto dal Consiglio di sicurezza dell'ONU.
L'esperienza degli ultimi decenni ci ha insegnato che la pace in Medio Oriente non può venire soltanto da quell'area. E' però altrettanto vero che una pace non sarà possibile senza la riconciliazione fra le parti avverse in conflitto.
Pertanto, la comunità internazionale deve essere preparata a promuovere la pace in Medio Oriente più di quanto non abbia fatto finora, in modo che gli eventi tristi dei decenni passati non restino dolorose esperienze per i decenni a venire.
Le forze internazionali possono e devono contribuire al raggiungimento del cessate il fuoco. Pertanto, noi tutti dobbiamo impegnarci affinché il piano franco-egiziano che mira a istituire un meccanismo internazionale per la sicurezza dei confini di Gaza abbia successo; ovviamente, questo piano deve poter contare, in via prioritaria, sulla cessazione del contrabbando di armi e di missili nella regione di Gaza. L'Unione europea ha già manifestato, con la strategia di azione all'inizio del processo di Annapolis, la propria disponibilità ad impegnarsi in tal senso.
Permettetemi però di sottolineare in particolare un elemento: il dispiegamento delle forze di sicurezza internazionali ed europee potrebbe non garantire il cessate il fuoco sul breve termine. Esso deve mirare ad un obiettivo politico chiaro, ovvero la creazione della fiducia necessaria per la conclusione delle trattative di pace, garantendo la sicurezza sia per Israele che per la Palestina. Ciò vuol dire che, con il dispiegamento di alcune truppe, attuabile soltanto con un solido mandato, l'influenza politica sarà ampliata su tutti i fronti al fine di trovare una soluzione pacifica.
Non abbiamo soltanto bisogno dell'impegno reiterato per la pace che abbiamo spesso considerato il nostro obiettivo in passato. Serve soprattutto la buona volontà, non soltanto per ambire alla pace, ma anche per raggiungerla fattivamente, prima che l'odio di decenni si intensifichi ulteriormente fino ad esplodere.
In conclusione, vorrei ricordarvi che il 2008 è stato l'Anno europeo del dialogo interculturale. Vorrei inoltre ricordarvi quanto noi, come Parlamento europeo, abbiamo fatto nel 2008 per renderlo un anno di speranza e che stiamo definendo delle priorità politiche che sottolineino il fatto che lo scontro di culture non è una legge di natura.
Le reazioni di tutto il mondo alla guerra nella striscia di Gaza dimostrano con quale rapidità si possano vanificare i tentativi di dialogo interculturale quando sono superati dalla realtà delle immagini che ogni giorno vengono trasmesse dai telegiornali. E' ancora più deludente constatare che questa realtà è nelle mani di estremisti e di fondamentalisti il cui obiettivo non è raggiungere la pace, ma proseguire con gli scontri.
La violenza genera solo altra violenza. Questo concetto non sarà mai ripetuto abbastanza. Il dialogo e i negoziati sono l'unica via per uscire dalla crisi; non rappresentano due obiettivi in sé, ma devono essere condotti in modo coraggioso, affinché il popolo d'Israele e il popolo palestinese possano vivere in un clima di vera sicurezza, in pace e nel rispetto della loro dignità.
. - E' stata distribuita la versione definitiva del progetto di ordine del giorno di questa seduta, elaborata dalla Conferenza dei presidenti tenutasi giovedì, 8 gennaio 2009, ai sensi degli articoli 130 e 131 del regolamento. Sono state presentate le seguenti richieste di modifica.
Poiché l'onorevole Andrikiennon potrà essere presente oggi per esporre la sua relazione sullo sviluppo del Consiglio per i diritti umani delle Nazioni Unite e il ruolo dell'UE, si voterà questa relazione mercoledì, come programmato, senza dibattito generale.
Il gruppo Verde/Alleanza Libera Europea ha chiesto di concludere il dibattito generale sulla situazione a Gaza con la presentazione delle proposte di risoluzione. L'onorevole Cohn-Bendit prenderà la parola per motivare la proposta.
a nome del gruppo Verts/ALE. - (FR) Signor Presidente, onorevoli colleghi, tutti conosciamo la situazione di Gaza. E' naturale che se ne parli qui, in Parlamento. Stiamo chiedendo che il Consiglio di sicurezza prenda posizione, che le istituzioni prendano posizione, che l'Unione europea prenda posizione, ma noi, in Parlamento, discutiamo senza però voler prendere posizione. Io invece ritengo che, di fronte all'emergenza della situazione a Gaza, sia estremamente importante che questo Parlamento si pronunci e dica esattamente cosa vuole per fermare il massacro che è in atto nel Medio Oriente. Trovo inammissibile che questo Parlamento non abbia la lucidità e il coraggio di votare a favore di una risoluzione dopo il nostro dibattito. E' per questo motivo che il nostro gruppo ha chiesto di rivedere la decisione della Conferenza dei presidenti e di chiudere il futuro dibattito sulla situazione a Gaza con una risoluzione che dimostri la posizione chiara e ferma del Parlamento, di una maggioranza del Parlamento, in modo che sia fermato il massacro a Gaza. Noi vogliamo una risoluzione: dobbiamo essere consapevoli che abbiamo una responsabilità politica nei confronti della situazione attuale e che questa responsabilità non deve essere quella di tenere un semplice dibattito, ma adottare una risoluzione, una risoluzione che attesti chiaramente cosa vogliamo e cosa denunciamo!
a nome del gruppo PSE. - (DE) Signor Presidente, naturalmente abbiamo riservato a questo problema una corposa riflessione. Forse l'onorevole Cohn-Bendit sopravvaluta il significato di una risoluzione, ma la risoluzione del Consiglio di sicurezza costituisce una base che dobbiamo sostenere e, come ha già detto il presidente del Parlamento, dovremmo chiedere ad entrambe le parti di perseguire la pace, di deporre le armi e di rispettare tale risoluzione. Vorrei soltanto aggiungere che questa deve essere l'essenza della nostra risoluzione; solo con questo spirito saremo in grado di sostenerla. In tale contesto, potremmo collaborare e appoggiare la mozione dell'onorevole Cohn-Bendit.
a nome del gruppo PPE-DE. - (DE) Signor Presidente, onorevoli colleghi, la raccomandazione della Conferenza dei presidenti è frutto di grande saggezza. Oggi abbiamo anche ascoltato la dichiarazione del presidente del Parlamento che, se non sbaglio, ha ricevuto il sostegno di tutta l'Aula. Questo è un principio di partenza importante e un'importante affermazione del Parlamento. Riceveremo maggiori informazioni nei prossimi giorni, dalle sedute della commissione Affari esteri e delle delegazioni e dalle comunicazioni della presidenza del Consiglio e della Commissione. Pertanto, non siamo oggi in grado di definire una risoluzione che rispecchi fedelmente la situazione di giovedì.
La settimana scorsa ho passato due giorni sul confine della striscia di Gaza e ho potuto osservare la grande sofferenza della popolazione di ambo le parti. Ritengo che il solo cessate il fuoco non sarà sufficiente. La tregua deve essere accompagnata, in futuro, dalla sospensione del contrabbando di armi a Gaza. I dettagli dei negoziati che si sono svolti in Egitto oggi, in particolare, sono di estrema importanza. Non dobbiamo vanificarli con una risoluzione forse dettata dall'emozione. Pertanto, io sono per il mantenimento della risoluzione della Conferenza dei presidenti.
I termini di presentazione sono i seguenti: proposte di risoluzione entro le ore 20 di oggi, emendamenti e proposte di risoluzione comune entro mercoledì, alle ore 10.
(DE) Signor Presidente, ho un altro commento da fare durante il dibattito che seguirà sulla disputa del gas fra Ucraina e Unione sovietica e sulla crisi... Russia!
(FR) Mi scuso per aver rievocato il passato, Francis, non era mia intenzione.
(DE) Per quanto riguarda questa discussione: vorremmo soltanto confermare e sperare che tutti i gruppi siano d'accordo nell'inclusione in questo dibattito di una discussione sull'intenzione della Slovacchia di riaprire illegalmente una centrale nucleare. Volevo soltanto...
Sei l'uomo giusto per questo. Stai calmo, amico. Calmo. Sei tu. Volevo soltanto esserne certo. Siamo in Parlamento, amico.
Onorevole Cohn-Bendit e onorevole Ferber, per favore, basta con questo alterco. Continuerete più tardi. I contenuti legati a queste discussioni verranno trattati durante le discussioni stesse.
. - (EL) Signor Presidente, poiché la questione di Slovacchia e Bulgaria è un argomento serio, vorrei anch'io chiedere di rivolgerci alla Commissione, che alla fine è custode dei trattati e del trattato di adesione, affinché riferisca esattamente cosa stia succedendo e il motivo per cui questi due paesi abbiano preso tale decisione.
. - (EL) Signor Presidente, mi permetta di informare il Parlamento circa il comportamento offensivo della Turchia nei confronti della Grecia.
Le costanti infrazioni e violazioni dello spazio aereo greco, i caccia che volano a bassa quota sulle isole greche abitate, gli ostacoli ad una navigazione sicura nelle acque territoriali greche, l'interferenza nelle operazioni di ricerca e soccorso nell'Egeo, delle quali soltanto la Grecia è responsabile, e l'ampia assistenza fornita a immigrati illegali da parte della Turchia depongono a sfavore della stabilità dell'area, nel suo complesso.
Dobbiamo condannare questo comportamento spiacevole, la continua sfida strategica da parte della Turchia ai diritti sovrani di uno Stato membro dell'Unione europea, la Grecia, e dire chiaramente che questo comportamento sta mettendo a rischio le ambizioni europee della Turchia.
(HU) Dopo le misure discriminatorie introdotte nel 2004 riguardanti i cittadini dei nuovi Stati membri che lavorano presso le istituzioni europee, giudicate illegittime da una sentenza della Corte di giustizia europea nel 2008, vorrei attirare la vostra attenzione su una nuova decisione discriminatoria.
Sono passati quattro anni e mezzo e i cittadini dei nuovi Stati membri si sentono ancora cittadini di serie B. L'anno scorso, signor Presidente, è stato indetto un concorso per l'incarico di capo dell'unità degli interpreti di lingua ungherese che lavorano al Parlamento europeo, un incarico per il quale qualsiasi cittadino europeo poteva presentare la propria candidatura. Il capo unità del servizio di interpretazione è responsabile non soltanto dei compiti amministrativi, ma anche della sorveglianza della trasposizione della terminologia dell'Unione europea in ungherese.
Signor Presidente, è sconvolgente che, fra un candidato britannico e un candidato ungherese, sia stato selezionato il candidato britannico. Immagina un posto del servizio di lingua francese coperto da un inglese o da uno spagnolo? Signor Presidente, questa è una discriminazione inaccettabile, che sta compromettendo seriamente la traduzione dei documenti dell'Unione europea. A nome di ogni nuovo Stato membro, vorrei esprimere la mia protesta.
. - (EN) Signor Presidente, questo pomeriggio abbiamo ascoltato lei e altri colleghi sulla terribile situazione a Gaza e sulla necessità di un cessate il fuoco immediato e di un ritiro delle forze armate israeliane da Gaza. Devo dire che, in tale contesto, concordo con l'onorevole Cohn-Bendit: il Parlamento deve prendere posizione, non possiamo stare a guardare.
Tuttavia, in un certo senso, è piuttosto banale parlare dei soliti problemi dopo aver ascoltato tutto ciò che è stato detto, ma i soliti problemi riguardano tutti i cittadini. Lo scorso fine settimana, in Irlanda, l'annuncio della Dell di trasferire duemila posti di lavoro è stato un colpo allo stomaco per la comunità dell'Irlanda occidentale e centro-occidentale. In un momento di crisi finanziaria globale, la situazione è particolarmente difficile per i lavoratori assunti direttamente dalla Dell, per l'indotto, eccetera.
In questo contesto, il Fondo europeo di adeguamento alla globalizzazione potrebbe dimostrarsi particolarmente importante per assicurare una formazione, trasmettere nuove abilità ai lavoratori e assistere la promozione delle attività imprenditoriali autonome. E' essenziale che il governo irlandese inoltri un'istanza immediata al Fondo di adeguamento alla globalizzazione, in modo che i lavoratori possano riconquistare fiducia nel futuro e vedere che l'Unione europea si sta adoperando per assistere i lavoratori e, nello specifico, quelli dell'Irlanda occidentale e centro-occidentale.
. - (PL) Signor Presidente, abbiamo appena raggiunto un accordo in base al quale il flusso di gas russo sarà ripristinato in molti Stati membri dell'Unione europea, verso i quali era stata tagliata la fornitura. E' utile sottolineare la solidarietà fra Stati membri in questa vicenda, benché non sia stata visibile fin dall'inizio, purtroppo. I vari paesi hanno espresso opinioni molto diverse su questo argomento. Fortunatamente, però, ci siamo impegnati per creare un fronte comune, alla fine.
Poiché quest'argomento sarà oggetto di discussione fra due giorni, vorrei sottolineare due punti. Questa vicenda dimostra, in primo luogo, in modo abbastanza chiaro che la Russia tratta le questioni puramente economiche come se fossero meri strumenti politici. In secondo luogo, ci dimostra che, come Unione europea, dobbiamo sviluppare una politica energetica comune. Abbiamo bisogno di questo piuttosto che di politiche energetiche individuali per i paesi più grandi, come quelli che stanno costruendo di propria iniziativa dei gasdotti sotto il mar Baltico.
(HU) Signor Presidente, onorevoli colleghi, in un'epoca globale dominata da cibi e bevande poco salutari, vorrei alzare la mia voce in difesa dell'uva e del vino ungheresi di rilievo internazionale, prodotti nel bacino dei Carpazi. In seguito a un'interpretazione inesatta delle direttive europee, oggi i fondi europei sostengono coloro che sradicano i vigneti e, non raramente, vanno a svantaggio di coloro che piantano nuove varietà di uva di qualità.
Il bacino dei Carpazi, sul territorio dell'Ungheria storica, è stato un tempo una delle più vaste aree d'Europa per la coltivazione della vigna, con un'estensione di circa 600 000 ettari. Nel 1948 in Ungheria esistevano ancora 260 000 ettari di vigneti con uve da vino, ma oggi quel territorio si è ridotto a 40 000 ettari. Per quanto ancora le cantine, i vinai e l'ambiente naturale del bacino dei Carpazi continueranno a essere distrutti in questo modo?
Vino, pane e pace! Vorrei ricordare questo saluto popolare ungherese per augurarvi un felice anno nuovo.
(EN) Signor Presidente, intervengo sulla questione della Palestina. Noto che nell'intervento iniziale è stato alquanto timido nell'assumere una posizione su Israele: novecento palestinesi sono morti, un terzo dei quali sono bambini, eppure non riusciamo in questo Parlamento a condannare pienamente la brutalità di Israele.
Questo assalto furibondo non solo è sproporzionato, ma è anche del tutto ingiustificato. Non è dettato dal bisogno di sicurezza di Israele; di fatto, è un attacco cinico e chirurgico non ad Hamas, ma alla popolazione palestinese. Penso che gli Stati membri abbiano adesso il dovere morale di dispiegare tutte le proprie forze diplomatiche e politiche con Israele per fermare questa violenza.
Muoversi in punta di piedi attorno all'amministrazione israeliana non funzionerà. Israele deve capire che le sue azioni hanno delle conseguenze. Pertanto invito tutti i membri del Parlamento a chiedere l'immediata sospensione dell'accordo euromediterraneo e di tutti gli accordi di scambio preferenziale tra Unione europea e Israele. Parimenti, dobbiamo resistere a qualsiasi tentativo di potenziamento delle relazioni fra l'UE e lo Stato di Israele che tiene Gaza sotto assedio e strazia il popolo palestinese.
La retorica dei diritti umani, che spesso riecheggia in questa sede, deve essere onorata adesso con le parole e con i fatti. E' questa l'unica prospettiva per un processo di pace fruttuoso in Medio Oriente.
. - Si denota la complessità di questo argomento proprio dalla lunghezza del suo discorso. Ha superato il suo tempo di parola del 50 per cento circa. Il dibattito si terrà mercoledì pomeriggio.
(EN) Signor Presidente, la settimana scorsa il mio collegio elettorale è stato devastato dalla notizia, come ha già detto l'onorevole Harkin, della perdita di circa duemila posti di lavoro dell'azienda Dell. Ciò vuol dire anche la perdita di altri duemila posti di lavoro circa dell'indotto della Dell in Irlanda. L'azienda sta spostando la produzione a Łódź, in Polonia, con un aiuto di stato di circa 52 milioni di euro.
La Commissione può garantirmi che gli aiuti di stato che la Polonia sta usando rispettano le regole della concorrenza dell'Unione europea e può garantirmi che sarà disponibile un aiuto sufficiente del Fondo europeo di adeguamento alla globalizzazione per preparare la forza lavoro licenziata ad una nuova occupazione?
(BG) Onorevoli colleghi, due giorni fa i muri di quattro scuole della città di Burgas sono stati imbrattati con scritte razziste come: "Trasformiamo i bulgari in sapone” e "Morte ai giaurri”. Giaurro è un termine turco denigratorio, usato durante l'impero ottomano per riferirsi alle persone non musulmane e di origine non turca. Nella mentalità turca, il giaurro è considerato un essere inferiore, cosa che fa di questo termine l'insulto razzista più offensivo in turco. E' anche lo stesso termine utilizzato dall'ex ministro dell'Agricoltura Nihat Kabil e dai funzionari del ministero dell'Agricoltura per riferirsi ai bulgari che lavorano al ministero, indicando che ai turchi viene riservato un trattamento preferenziale.
Onorevoli colleghi, che questo incidente vi metta in allerta su quale sia la mentalità turca nel XXI secolo. Questo esempio ci dimostra, da solo, che non c'è posto per la Turchia nell'Unione europea, perché è un paese razzista e xenofobo che sostiene e promuove il razzismo e la xenofobia nei paesi vicini. Dimostra anche che i bulgari non sono soltanto la fonte dell'odio, ma anche le vittime dell'odio e dell'intolleranza etnica.
Il Parlamento europeo si è sempre scagliato con vigore contro il razzismo e l'intolleranza etnica. Mi appello a voi, in quanto membri di questa Assemblea, affinché lo facciate ancora, sostenendo la nostra dichiarazione scritta di condanna del razzismo turco contro i bulgari.
. - (EN) Grazie, signor Presidente. Apprezzo gli sforzi profusi dalla presidenza ceca nella gestione dell'attuale crisi del gas, ma la semplice mediazione, una crisi dopo l'altra, non è la soluzione. L'Unione europea non può fare da balia a un enfant terrible. E' chiaro l'errore strategico di contare su un'alleanza strategica reciprocamente vantaggiosa con la Russia, come fornitore affidabile di energia. La causa prima della crisi attuale non è l'Ucraina, ma la crisi interna di Gazprom stessa, che non è riuscita a rispettare gli impegni presi.
Per otto anni consecutivi la produzione di gas da parte di Gazprom è stata ferma agli stessi livelli. Questo è il tipico risultato di un controllo politico, statale sulla produzione. L'incapacità di fornire gas contemporaneamente ai clienti russi e a quelli esteri ha portato probabilmente il presidente Putin ad aprire una crisi politica e a prendere l'Ucraina come capro espiatorio. Tutto questo rende la ricerca di nuove fonti di energia estremamente importante per noi.
. - (HU) Signor Presidente, onorevoli parlamentari, la crisi economica che molti, all'inizio, interpretavano come una tattica dei media per generare il panico, ha raggiunto ora l'Europa ed affligge ora paesi, regioni, comunità locali, aziende e, insieme con loro, le famiglie e i lavoratori. Due colleghi hanno già affrontato quest'argomento. Le conseguenze della recessione non si ripercuotono in modo equo sulla popolazione europea, come la Commissione ci ha ricordato nella sua comunicazione. L'impatto negativo si moltiplica esponenzialmente ai margini dell'Europa e della società.
Affinché questa situazione non trasformi il principio del lavoro dignitoso in parole vuote e al fine di evitare un'esplosione della povertà, dobbiamo raccogliere i nostri sforzi e le nostre risorse. Per questo accolgo con favore la comunicazione della Commissione, così come l'impegno del commissario Špidla per aumentare la consapevolezza e spingere l'Europa a fare degli sforzi per proteggere le fasce sociali più vulnerabili in questo momento di declino dell'attività economica.
L'approccio differenziato della Commissione è indice della speranza che un'Europa unita non significhi uniformità forzata, soprattutto non in questo periodo di crisi. Spero e mi aspetto che questo approccio riceva il sostegno del Parlamento europeo in tal senso.
. - (EN) Signor Presidente, oggi ci troviamo di fronte a un paradosso. Benché la maggioranza dei consumatori europei abbia affermato a più riprese di essere contrario agli OGM, le indagini di mercato dimostrano che comprano ugualmente cibi geneticamente modificati, se presenti nei supermercati.
Molti consumatori non sono a conoscenza, in sostanza, del fatto che in Europa si venda cibo geneticamente modificato o, semplicemente, cadono nella trappola di etichette illeggibili e finiscono per non sapere cosa stanno comprando.
Una possibile soluzione sarebbe permettere di indicare nelle etichette l'assenza di OGM. Attualmente non ci sono però disposizioni comuni sull'etichettatura di cibi non geneticamente modificati, situazione che lascia gli Stati membri liberi di scegliere. Questa situazione genera confusione presso i consumatori e una distorsione del mercato interno, dato che, mentre alcuni paesi hanno introdotto disposizioni sull'etichettatura dei cibi non geneticamente modificati, altri rifiutano il consenso a dare questo tipo di informazione.
Le persone vogliono scegliere il cibo sulla base dei propri valori e non secondo studi di valutazione della sicurezza. Se ci interessano le preoccupazioni dei consumatori, dobbiamo essere trasparenti su tutta la linea e dar loro davvero la possibilità di scegliere. Pertanto, chiedo alla Commissione di predisporre un quadro giuridico per l'etichettatura volontaria di cibi non geneticamente modificati a livello europeo.
. - (PL) Signor Presidente, vorrei cogliere questa opportunità per chiedere al Consiglio di intraprendere un'azione appropriata, ai sensi dell'articolo 13 del trattato sull'Unione europea, per combattere la discriminazione basata sull'origine etnica in Lituania.
Tre politici della minoranza polacca sono stati eletti durante le recenti elezioni parlamentari in Lituania e le autorità lituane hanno cercato di sottrarre loro il seggio parlamentare. La motivazione è che queste persone hanno la Karta Polaka, ovvero un documento che attesta che il titolare appartiene alla più vasta nazione polacca. E' un documento che mira a facilitare la preservazione della cultura polacca e l'identità nazionale di persone di origine polacca in tutto il mondo. Le autorità lituane, tuttavia, ritengono che attesti invece la fedeltà a un paese straniero. Si tratta ovviamente di una convinzione ridicola e oltraggiosa, che equivale a una discriminazione per motivi di origine etnica e ad una violazione dei diritti di una minoranza etnica, comportamento indegno per uno Stato membro dell'Unione europea. Confido nel fatto che le autorità lituane riflettano su questa vicenda.
. - (CS) Signor Presidente, onorevoli colleghi, l'onorevole Posselt, che rappresenta il partito bavarese CSU qui in Parlamento, leader dell'Associazione dei tedeschi dei Sudeti, ha proposto che la Repubblica ceca abolisca i cosiddetti decreti Benes per il periodo della sua presidenza. Si tratta di una richiesta oltraggiosa che non può essere raccolta dalla Repubblica ceca. Tutti sappiamo che questi decreti entrarono in vigore dopo la Seconda guerra mondiale, in ottemperanza alle posizioni delle potenze vincitrici, e hanno sostituito le norme giuridiche prima che fosse eletto un parlamento. Non si tratta, quindi, di una specie di escrescenza cancerosa dell'ordine parlamentare europeo, come l'onorevole Posselt ha affermato. A mio avviso, è invece l'organizzazione dell'onorevole Posselt ad assomigliare a un'escrescenza cancerosa, poiché si oppone in modo diretto agli obiettivi della moderna integrazione europea, perseguiti dall'Unione europea. Mentre l'onorevole Posselt attacca la Repubblica ceca, migliaia di cittadini tedeschi vivono e lavorano serenamente nella Repubblica ceca e tanti ex tedeschi dei Sudeti vi sono tornati una volta in pensione. Io stesso sono un esempio di come nella Repubblica ceca di oggi non vi sia alcuna aggressione anti-tedesca, visto che sono un cittadino tedesco eletto come rappresentante della Repubblica ceca in seno a questo Parlamento.
. - (EN) Signor Presidente, la crisi del gas ha lasciato senza riscaldamento centinaia di migliaia di famiglie in 17 paesi europei proprio nelle giornate più rigide. I paesi dell'Europa centrale e orientale sono stati quelli maggiormente coinvolti in questa disputa, che ha portato alla chiusura di aziende e scuole.
Anche se Kiev e Mosca firmeranno l'accordo mediato dall'Unione europea dopo ore di trattative con i funzionari europei, Gazprom dirà che l'accordo di riapertura della fornitura di gas verso l'Europa attraverso l'Ucraina sarà comunque posticipato perché non ha ricevuto copia dell'accordo.
Il gruppo di tecnici inviati dalla Commissione europea controllerà i flussi di gas dalla Russia verso i gasdotti ucraini e, anche se il gas cominciasse ad arrivare in Ucraina, potrebbero essere necessarie ancora 36 ore circa prima che raggiunga gli Stati membri europei. Ne consegue che l'Europa ha bisogno di una politica unitaria sulla sicurezza energetica per evitare futuri conflitti e di una diversificazione delle fonti di approvvigionamento energetico.
Apprezzo l'intervento del Parlamento in questa disputa e spero che si giunga ad un accordo il prima possibile, in modo da evitare un inasprimento del conflitto.
. - (SL) Lo scorso anno abbiamo celebrato il quarantesimo anniversario del trattato di non proliferazione nucleare e l'anno prima questo Parlamento ha adottato la risoluzione che chiedeva all'ufficio di presidenza, al Consiglio e alla Commissione di rafforzare il proprio impegno verso un multilateralismo più efficace e una più rigida applicazione di questo trattato, che sappiamo aver frenato la proliferazione di arsenali nucleari senza però riuscire a ridurne il numero. La risoluzione chiedeva anche agli Stati Uniti d'America di ritirare le proprie testate nucleari dal territorio europeo e di interrompere i propri programmi nucleari e missilistici nel Regno Unito e in Francia.
Poiché sono entrato a far parte di questo prestigioso Parlamento soltanto nel novembre dello scorso anno, posso chiedere fino a che punto e in che direzione sono state fornite delle risposte o, piuttosto, quanto questi sforzi siano stati fruttuosi? Lo domando poiché è stato ripreso un nuovo progetto per il dispiegamento di uno scudo anti-missilistico statunitense nella Repubblica ceca e in Polonia e proprio questo progetto, come anticipato, sta generando tensioni fra l'Occidente e la Russia, nonché immagini e minacce di una rinnovata e pericolosa corsa agli armamenti nucleari.
(RO) Il dibattito sulla crisi del gas è stato appassionato anche nella sessione di stasera.
Ogni oratore sta sottolineando quanto serio e pericoloso sia il livello di dipendenza energetica dell'Unione europea e tutti sostengono la stessa cosa: la soluzione è continuare a ridurre la nostra dipendenza dalle singole fonti energetiche.
E' difficile dire quale sia, al momento, il livello di spreco energetico nell'Unione europea. Alcuni analisti parlano addirittura di un terzo del consumo totale. Per esempio, se la Romania importa annualmente gas russo pari a circa 14 milioni di tonnellate di petrolio, l'equivalente di un milione circa di tonnellate di petrolio viene sprecato ogni anno a causa del cattivo isolamento dei condomini.
Sfortunatamente, la legislazione comunitaria non è adatta a supportare la soluzione di questo problema, perché limita, senza motivo apparente, i fondi europei che possono essere destinati ai progetti di ristrutturazione dei sistemi di riscaldamento.
Penso che, ogni giorno, dobbiamo porci questa domanda: cosa è più facile? Cercare nuove fonti energetiche e nuove vie di transito o ricordare che possiamo usare semplici metodi per risparmiare gran parte dell'energia che viene sprecata?
. - (SK) Quest'anno si celebra il decimo anniversario dell'euro e il 1° gennaio 2009 la Slovacchia è diventata il sedicesimo membro della zona euro.
Il mio paese ha ceduto una parte della sua identità, ma l'ha fatto con orgoglio. Avevamo molto a cuore la nostra moneta, ma con la stessa affezione abbiamo iniziato a usare l'euro e la maggioranza della popolazione slovacca lo sta rapidamente considerando come la sua valuta. Abbiamo adottato l'euro dopo soli cinque anni di appartenenza all'Unione europea e, come ha detto il primo ministro Fico a capodanno, possiamo considerare l'euro come un talismano portafortuna che fornirà la stabilità e il potenziale necessari per uno sviluppo ancor più vigoroso della Slovacchia, in questo periodo di crisi economica. Vorrei elogiare tutti coloro che hanno contribuito all'adozione dell'euro in Slovacchia ed esprimere la mia gratitudine per l'atteggiamento positivo che i cittadini slovacchi hanno riservato alla nuova moneta.
Auguro a tutti gli slovacchi buona fortuna con l'euro, come simbolo di un'Europea integrata e prospera.
. - (EL) Signor Presidente, poiché il Parlamento non ha tenuto alcun dibattito in materia, vorrei sottolineare l'importanza per l'Unione europea della proposta di direttiva del Consiglio di applicazione dell'accordo concluso fra l'Associazione armatori della Comunità europea e la Federazione europea dei lavoratori dei trasporti.
Questa direttiva riguardante il lavoro dei marittimi regolato dalla convenzione sul lavoro marittimo garantirà ai marittimi dell'Unione europea condizioni di lavoro dignitose.
Questo settore deve essere promosso, perché contribuisce allo sviluppo e alla produttività. I mari che bagnano le coste dell'Unione europea sono molto importanti per il commercio internazionale e i giovani devono vedere un futuro nelle professioni del mare e aiutare il settore marittimo.
(DE) Signor Presidente, il punto di partenza del mio discorso è il trasporto illegale di cuccioli scoperto in Austria all'inizio di ottobre 2008 e da allora cerco di avere la parola durante i momenti riservati agli interventi di un minuto; sono lieto di esserci finalmente riuscito. E' interessante notare che, nel frattempo, all'onorevole Rogalski sia stata concessa la parola per tre volte.
Tuttavia, passiamo adesso al problema. La polizia austriaca ha fermato un camion con 137 cuccioli. Il veicolo manifestava seri difetti e i passaporti degli animali erano contraffatti, perché i cani non avevano raggiunto l'età prescritta dalla legge per il trasporto. Il viaggio è iniziato in Slovacchia e si sarebbe dovuto concludere in Spagna. Questo caso non è unico e dimostra, ancora una volta, che organizzazioni criminali violano costantemente le disposizioni vigenti in materia di protezione animale in Europa a fini di lucro. In Europa abbiamo davvero bisogno di ispezioni accurate sul trasporto animale e di relative sanzioni in caso di mancato rispetto della normativa. L'Unione deve adottare standard minimi comuni di protezione degli animali, che devono essere applicati e monitorati da tutti i governi. Ciò obbligherebbe anche quei paesi che finora sono stati totalmente inattivi nel settore della protezione animale a introdurre specifici standard.
(SL) Il massacro sanguinoso e inesorabile dei palestinesi a Gaza è il simbolo dell'impotenza e dell'iniquità umana, è un'ingiustizia che grida vendetta al cielo. La quantità di morti palestinesi deve davvero arrivare ad un numero a quattro cifre prima che le forze internazionali attivino i meccanismi di mediazione a loro disposizione sin dal primo giorno del conflitto?
L'Unione europea si immagina come una forza attiva nelle relazioni internazionali e come un protagonista politico a livello mondiale. Ma è davvero così? Possiamo davvero considerarci una forza attiva, quando l'esercito israeliano, a dispetto di tutti i suoi sofisticati strumenti di intelligence, colpisce una scuola fondata dall'Unione europea, piena di civili? Possiamo davvero affermare che esiste una legge umanitaria internazionale quando l'esercito israeliano sposta con la forza i palestinesi verso un edificio che bombarda con intensità il giorno seguente?
Sono stato in Israele molte volte, anche a Sderot, e conosco bene cosa sta accadendo in quei luoghi, ma quest'azione di Israele è sproporzionata, eccessiva e disumana. E' un'azione immorale, perversa e bizzarra, perché costituisce essenzialmente una campagna pre-elettorale. E' una sanguinosa campagna pre-elettorale.
Signor Presidente, vorrei cogliere l'occasione per ritornare a discutere del finanziamento europeo a sostegno dei giochi olimpici speciali europei che si terranno a Varsavia nel 2010 e i giochi olimpici speciali mondiali, organizzati ad Atene nel 2011.
La Commissione ha destinato 5 milioni di euro a sostegno dei giochi olimpici speciali mondiali del 2003 in Irlanda; fu una splendida manifestazione e un piacere per tanti di noi che erano presenti. Noi dell'Unione europea dobbiamo essere in prima linea nel sostegno del volontariato nello sport.
Permettetemi di aggiungere che questa settimana i membri del Parlamento possono firmare una dichiarazione scritta su questo argomento fuori dall'aula: vorrei invitare tutti i colleghi a mettere la loro firma a sostegno del finanziamento europeo per questi importantissimi giochi olimpici speciali.
. - (CS) Buon anno, signor Presidente. Onorevoli colleghi, vorrei esprimere il mio sincero stupore sull'ironia della sorte, per cui il governo ceco, ben noto per il suo specifico approccio alla questione dei negoziati con la Russia, non si sia tolto il velo per coprirsi il capo di cenere. Ha anzi posticipato i negoziati con la Russia sulla sicurezza energetica. E sono ancora più stupito della posizione della Commissione europea, che sta minacciando di sanzioni la Slovacchia e la Bulgaria. Abbiamo sentito l'onorevole Cohn-Bendit suggerire delle sanzioni qualora le centrali nucleari smantellate venissero rimesse in funzione. Vorrei consigliare ai Commissari e ai portavoce della Commissione europea di munirsi di vestiti pesanti, di spegnere il riscaldamento a casa e spiegare alle loro famiglie che stanno dimostrando solidarietà agli slovacchi e ai bulgari. O forse questo è stato soltanto un brutto scherzo di capodanno?
(EL) Signor Presidente, vorrei anch'io commentare la questione del gas naturale, dato che negli ultimi dieci giorni siamo stati testimoni del conflitto che circonda questo problema, un conflitto in cui sono stati coinvolti molti Stati membri dell'Unione europea che dipendono energeticamente dal gas naturale e che ha causato problemi ai cittadini, al commercio e all'industria.
Dalle discussioni fra le due parti opposte, piene di sospetto, diffidenza e annunci contrastanti, e dagli interventi della presidenza europea e della Commissione, sembrerebbe che si sia finalmente giunti a una soluzione.
E' chiaro che, indipendentemente dalle intenzioni e dalle ripartizioni, il problema può sorgere ancora se non si adottano misure specifiche. Dobbiamo quindi capire come riformulare la cultura energetica europea introducendo nuove fonti di energia.
Il Parlamento europeo deve anche inviare un messaggio chiaro: l'Unione europea non sarà tenuta in ostaggio e deve partecipare al dibattito per la pianificazione di percorsi alternativi per una fornitura sicura e continua di gas naturale. L'obiettivo di ridurre i bisogni energetici del 20 per cento entro il 2020 non potrà essere raggiunto in condizioni di instabilità e di insicurezza.
(RO) La creazione di una strategia comune per l'energia e di un piano d'azione che migliori la sicurezza energetica dell'Unione europea deve diventare una priorità.
Il taglio da parte dell'Ucraina delle forniture di gas naturale agli Stati membri dell'Unione europea ha sottolineato la dipendenza di quest'ultima dai suoi fornitori tradizionali. Inoltre, le temperature rigide di questo inverno hanno causato seri problemi operativi ai fornitori di energia elettrica facendo registrare un record dei livelli di consumo.
L'Unione europea deve mettere a punto una strategia europea per la modernizzazione della rete energetica, incrementando l'efficienza e diversificando le fonti di approvvigionamento. L'attuazione del progetto Nabucco, la costruzione di terminali di gas liquido nei porti europei, gli investimenti in centrali nucleari sicure, l'incremento dell'efficienza energetica e l'aumento dell'utilizzo di energie rinnovabili sono misure da includere nelle azioni prioritarie comuni che mirano ad aumentare la sicurezza energetica dell'Unione.
La Commissione europea, insieme alla Banca europea per gli investimenti e ai governi degli Stati membri deve riconoscere e garantire il finanziamento di questi progetti prioritari.
(EN) Signora Presidente, vorrei sollevare la questione dello Zimbabwe. Mi sembra che, poiché questo argomento non viene trattato sui nostri schermi televisivi, non ci preoccupiamo veramente dei problemi paese dello Zimbabwe. Recentemente Jestina Mukoko, direttore dello Zimbabwe Peace Project e membro del direttivo della ONG Zimbabwe Human Rights Forum, è stata sequestrata e tenuta in isolamento per ventuno giorni prima di comparire di fronte alla corte dei giudici di Harare con i segni, si dice, di torture e maltrattamenti, accusata di essere un'attivista per la difesa dei diritti umani.
Jestina Mukoko è tuttora in isolamento in un carcere di massima sicurezza e il suo futuro, come quello di molti attivisti, cooperanti e normali cittadini prima di lei, è a repentaglio, nelle mani del regime di Mugabe.
Molte espressioni di preoccupazione e condanna sono state formulate in quest'Aula e in altre, come i parlamenti nazionali, ma l'incubo per i normali cittadini dello Zimbabwe continua implacabile. Credo che sia giunto il momento di riaffermare il nostro interesse per questa causa e chiedere al Consiglio e alla Commissione che sia intrapresa un'azione, una volta per tutte, per mettere fine all'attività criminale perpetrata ai danni di coloro che si battono per i diritti umani in Zimbabwe.
. - (EN) Signora Presidente, apprezzo la dichiarazione su Gaza pronunciata dal presidente questa sera ed anche la decisione del Parlamento di una risoluzione per chiedere un cessate il fuoco immediato e unilaterale alle parti del conflitto di Gaza. Con oltre novecento morti ad oggi, è dolorosamente evidente l'inutilità del fare politica attraverso la guerra. Dovete insistere affinché Israele fermi le uccisioni. Gaza è la più grande prigione del mondo, con un milione e mezzo di prigionieri; è anche un mattatoio, purtroppo, con uomini, donne e bambini che muoiono soltanto perché sono palestinesi.
Di quale crimine potranno mai essere colpevoli i bambini palestinesi che stanno morendo in questo conflitto? Quali possibili pretesti possono addurre gli europei per concludere ancora affari con Israele che continua cinicamente a massacrare persone innocenti? Il Consiglio europeo deve smettere di giustificarsi, deve smettere di litigare e deve unirsi invece in un'azione concertata che metta fine a questo massacro. Non si può parlare di un miglioramento delle relazioni dell'Europa con Israele finché quest'ultimo non instaura un dialogo costruttivo con tutti i rappresentanti del popolo palestinese.
. - (PL) Nella veste di organizzazione di paesi legati da valori comuni, l'Unione europea deve usare tutte le risorse a sua disposizione per evitare il diffondersi dell'odio. L'operatore francese Eutelsat, tuttavia, ha ritenuto opportuno trasmettere un programma del canale Al-Aqsa, che ha legami con Hamas e che parla apertamente della necessità di attaccare la popolazione civile di Israele.
In questo modo Eutelsat dimostra, ancora una volta, che il commercio etico è un concetto estraneo ai responsabili della gestione di questa azienda, soprattutto se consideriamo che, per mesi, è stato impedito di andare in onda alla rete televisiva cinese indipendente NTD TV. Nonostante i numerosi appelli, la direzione di Eutelsat non vuole revocare la sua decisione, presa, in ogni caso, dietro pressioni del governo cinese. Le scelte totalmente amorali e sorprendenti della direzione di Eutelsat sollevano qualche dubbio sul fatto che le intenzioni della dirigenza siano di natura puramente economica.
(PT) Signora Presidente, gli attacchi di Israele contro Gaza sono un crimine di guerra e un crimine contro l'umanità. E' in atto una tragedia: novecento palestinesi, fra cui moltissimi bambini, sono morti e migliaia sono rimasti feriti.
Dobbiamo chiedere che si metta fine all'attacco contro Gaza. Dobbiamo chiedere che si metta fine al blocco di Israele, che sta trasformando Gaza in un campo di concentramento. E' per questo che ci uniamo a tutte quelle persone di vari paesi e continenti che manifestano contro i massacri, che sono arrabbiate e scendono in strada per gridare: "Mai più crimini!”. Per il Parlamento europeo e gli altri organismi dell'Unione europea è essenziale la richiesta di mettere immediatamente fine all'attacco contro Gaza e al blocco di Israele.
. - (CS) Grazie, signora Presidente. Recentemente sono stato colpito dal fatto che molte compagnie assicurative ceche hanno sospeso l'assegnazione di agevolazioni alle donne che sottoscrivono una polizza obbligatoria di assicurazione per l'automobile. Questa azione è giustificata dalla nuova legge anti-discriminazione entrata in vigore. Vediamo ancora una volta come alcuni politici e alcune organizzazioni non governative adottino una posizione piuttosto esagerata sulla questione dell'uguaglianza dei generi. Tale esagerazione costituisce una negazione della matematica attuariale che dimostra, giorno dopo giorno, che uomini e donne si comportano in modo diverso in vari aspetti della vita e hanno quindi diversi livelli di assicurazione e di rischio. Negare queste differenze non significa lottare per gli stessi diritti, ma per la conformità e l'identicità dei due sessi. Tale battaglia sarebbe inutile e ridicola. Uomini e donne si differenziano proprio perché i due sessi sono complementari in modo utile e benefico nella vita di ogni giorno, nelle associazioni e nella società.
. - (EN) Signora Presidente, sono da poco stati pubblicati i risultati di un nuovo sondaggio commissionato dal partito britannico Campaign for an Indipendent Britain. La maggior parte degli intervistati sostiene che l'Unione europea è staccata dalla realtà, corrotta e non vale quello che costa; l'83 per cento degli intervistati vorrebbe che la legislazione britannica avesse fondamentale importanza e, quindi, revocare la supremazia delle leggi europee; il 71 per cento chiede un referendum per decidere se il Regno Unito debba restare nell'Unione europea. Purtroppo, per questo non ci sono molte possibilità, dato che il governo laburista non indirà neanche un referendum sul trattato di Lisbona, come promesso invece nel suo manifesto elettorale.
I cittadini britannici desiderano il libero commercio, rapporti di amicizia e di cooperazione con l'Europa e il mondo, ma non vogliono essere governati dall'Unione europea. Se venisse indetto un referendum autentico e onesto per chiedere ai cittadini britannici se vogliano un'integrazione politica ed economica sempre più stretta con l'Unione europea, una stragrande maggioranza voterebbe per uscire dall'UE.
(EN) Signora Presidente, vorrei manifestare la mia preoccupazione circa la crescente mancanza di rigore scientifico dei progetti di proposta presentati dalla Commissione a questo Parlamento e anche di alcune relazioni ed emendamenti di cui noi parlamentari siamo responsabili. La buona scienza lascia sempre più il posto a reazioni populiste ed emotive, spesso mascherate dal principio di precauzione.
Prendiamo i prodotti fitosanitari. Abbiamo abbandonato il principio scientifico della valutazione del rischio. Non c'è un'analisi di impatto dettagliata da parte dell'UE, manca una definizione scientifica di disgregatore endocrino e c'è un'incoerenza di trattamento fra questo tema e la direttiva REACH.
Stiamo portando la legislazione comunitaria a essere discreditata a livello internazionale e stiamo minando la sua credibilità con questa crescente mancanza di rigore scientifico e di buona scienza.
(BG) Signora Presidente, onorevoli colleghi, la crisi del gas in cui si trova l'Europa all'inizio del 2009 sta prendendo velocemente le proporzioni di un disastro per la Bulgaria, la quale non ha alternative per risollevare gli approvvigionamenti di gas. Non discuterò la decisione miope e vergognosa presa dal governo bulgaro che ha reso il mio paese ostaggio del conflitto fra Russia e Ucraina, come è chiaro a tutti.
Ciò che è più importante adesso per noi, è decidere quali misure adottare per superare la crisi. Questo potrebbe significare che la Bulgaria debba trovare un'alternativa, in modo da rompere la sua dipendenza dall'esterno. Per questo motivo penso che sia essenziale per l'Europa e i paesi balcanici, come la Bulgaria, seguire l'esempio della Slovacchia e rimettere in funzione le unità I, II, III e IV della centrale nucleare di Kozloduy. Al momento, per la Bulgaria questa è l'unica opzione per ottenere un minimo di indipendenza e per ridurre sia i danni diretti, sia i danni che saranno provocati dall'uso temporaneo dell'olio combustibile come sostituto del gas.
(RO) Siamo appena all'inizio del 2009 e vorrei spiegarvi perché, a mio avviso, questo non sia un anno normale.
Il 2009 segna i vent'anni dalla fine della guerra fredda e dal momento in cui furono abbattuti tutti i muri che dividevano i paesi e l'Europa stessa fra est e ovest, con la libertà e la democrazia da una parte e i regimi totalitari dall'altra.
Come parlamentare europea rumena, ma anche come cittadina rumena che ha conosciuto la dittatura, credo che questi vent'anni abbiamo segnato una transizione per alcuni di noi e un'accettazione per altri.
Parimenti, credo che, nonostante il clima attuale, il 2009 dovrebbe essere l'anno in cui le nostre azioni e quelle della Commissione europea siano mirate a un'Europa unica per tutti gli europei, un'Europa in cui ognuno dei 500 milioni di cittadini senta che i suoi diritti sono garantiti, che c'è un vero senso di solidarietà, che nessuno può essere più discriminato, che nessuno si sentirà più emarginato o appena tollerato in un'Europa unita, che siamo tutti cittadini europei che si sentono tali, indipendentemente da ciò che ciascuno di noi era prima del 1989.
. - (PL) Signora Presidente, il Parlamento europeo si è occupato più volte di problemi riguardanti l'ambiente. Vorrei sottolineare un tema riguardante l'ambiente naturale, portato alla mia attenzione da alcuni alunni. Le tariffe pagate per la ferraglia, la carta e le bottiglie di materiale sintetico stanno precipitando. Sta diventando poco conveniente raccogliere questo materiale. Inoltre, molte città hanno abolito i relativi cassonetti di raccolta oppure hanno smesso di svuotarli.
Di recente il riciclaggio della carta ha interessato molto la stampa. La situazione attuale in Polonia su questo argomento può essere così riassunta: chi si occupa della raccolta della carta sostiene che i prezzi sono troppo bassi e che non conviene occuparsene; chi invece produce carta usando la carta riciclata dice che quest'ultima è troppo costosa e che i prezzi attuali non giustificano un investimento negli strumenti per la lavorazione della carta riciclata. Pertanto, chiedo un'azione di coscienza ambientale per risolvere questo problema. Per come stanno le cose oggi, i bambini delle scuole raccolgono la carta da riciclare perché questa attività ha un valore educativo, ma poi la carta viene smaltita nelle discariche comunali.
Onorevoli parlamentari, ho fatto il possibile per assicurare la parola al maggior numero di oratori.
. - L'ordine del giorno reca la discussione sull'interrogazione orale, presentata dall'onorevole Costa, a nome della commissione per i trasporti e il turismo e dall'onorevole Galeote, a nome della commissione per lo sviluppo regionale, relativa al piano d'azione sulla mobilità urbana - B6-0002/2009).
Autore. - Signora Presidente, signora Commissaria, onorevoli colleghi, la Commissione, della quale lei fa parte, ha più volte annunciato la pubblicazione del suo piano d'azione sulla mobilità urbana, che avrebbe dovuto essere sottoposto al Consiglio e al Parlamento fin dallo scorso autunno. La Commissione ha preso questo impegno concludendo lo scorso marzo la consultazione sul Libro verde sulla mobilità urbana lanciata fino dal 2007, lo ha ribadito nel suo piano d'azione per la logistica del trasporto merci del 2007 e lo ha ribadito nella comunicazione sulla strategia per l'internazionalizzazione dei costi esterni e trasporto nel 2008.
Il tempo passa, ma il piano d'azione non vede la luce. L'avvicinarsi della fine dell'attuale legislatura fa temere alla commissione parlamentare che qui rappresento che molto del lavoro fatto in questi anni rischi di vanificarsi. Mi può, signora Commissaria, rassicurare che il piano d'azione è pronto? Mi può dire che verrà reso pubblico nelle prossime settimane, in modo da consentire a questo Parlamento di finalizzare le sue raccomandazioni, quelle contenute nella risoluzione Rack, verso una nuova cultura della mobilità urbana, votata da quest'Aula in luglio del 2008?
Signora Commissaria, la mobilità urbana è indiscutibilmente fenomeno che si manifesta localmente, fenomeno che vedrà sempre prevalere la competenza locale su quella nazionale e su quella comunitaria, ma non per questo è un fenomeno da affrontare senza alcun intervento statale o comunitario. Chi se non l'Unione europea può e deve definire il ruolo comunitario dell'argomento? Chi può e deve interpretare i limiti imposti dal principio di sussidarietà in questo campo?
Il sottrarsi della Commissione - e quindi dell'UE - a questo compito non aiuta la soluzione del problema dei trasporti urbani e della mobilità dei cittadini né quelli relativi all'inquinamento atmosferico nelle città - sappiamo che il 40 per cento delle emissioni di CO2 sono imputabili al trasporto urbano e che il 70 per cento di altri inquinanti al trasporto sono urbani - né quelli relativi alla sicurezza stradale: sappiano che il 50 per cento degli incidenti mortali avvengono nelle città, né quelli relativi alla produzione dei consumatori, i cittadini più deboli, quelli la cui mobilità dipende dal trasporto pubblico.
Possiamo permettere che esistano differenze da Stato membro a Stato membro? Da città a città negli standard di difesa dell'ambiente urbano? Negli standard di sicurezza stradale in città? Negli standard di accessibilità dei cittadini alla mobilità? O non sono questi i diritti fondamentali che l'Unione dovrebbe contribuire a garantire a tutti i cittadini europei? Allora definizione di standard, obiettivi minimi uniformi, ma anche buone pratiche, incentivi anche finanziari, coordinamento e progetti innovativi, costruzione e diffusione di statistiche affidabili e comparabili.
Non è questo uno spazio, che se occupato dell'Unione, aiuta il rispetto delle soluzioni sussidiarie delle quali gli Stati membri e le collettività locali hanno tutto il diritto di essere gelosi? Signora Commissaria, può darsi che lei adesso ci venga ad esporre un elenco di buoni motivi per il ritardo, al limite dell'omissione, nella presentazione del piano d'azione sulla mobilità urbana. Si domandi prima, qualora volesse tentare di difendere il mancato rispetto dell'impegno assunto, se si tratti davvero di ragioni e non di banali scuse? Non avvalori, Signora Commissaria, l'idea - che si va diffondendo in questi ultimi tempi - che la Commissione sia diventata così prudente da rinunciare a risolvere i problemi di popoli europei per non disturbare gli Stati. Sarebbe una strategia suicida per un istituzione come la Commissione che non esce rafforzata dal buon semestre della Presidenza francese.
Delivery, delivery, delivery, per dirla all'inglese: questo è quello che vogliono i cittadini europei e per questo e solo per questo sono pronti, credo, o potrebbero essere pronti a rivedere verso l'alto il loro apprezzamento per le nostre istituzioni. Il piccolo esempio del piano urbano di mobilità potrebbe dare un contributo molto importante alla soluzione di questo problema più grande.
membro della Commissione. - (EN) Signora Presidente, vorrei intanto esprime il dispiacere del vicepresidente Tajani per non poter essere presente oggi, perché impegnato in un'importante missione in Giappone.
Affronterò subito il nocciolo della questione. La Commissione conferma il suo pieno impegno ad elaborare una politica comunitaria in materia di mobilità urbana poiché è sua convinzione che, sebbene le responsabilità in tale ambito siano affidate principalmente alle autorità locali, regionali e nazionali, in alcuni ambiti specifici l'azione a livello europeo offra un valore aggiunto.
Tutte le città sono diverse le une delle altre, ma nella realtà devono affrontare sfide comuni. Sempre più spesso alla mobilità urbana sono legati importanti problemi che condizionano cittadini e imprese, i quali devono far fronte a problemi di sicurezza stradale, accessibilità limitata al trasporto pubblico, congestione del traffico e disturbi di salute causati dall'inquinamento. Vorrei fornire alcuni dati per illustrare la rilevanza della mobilità urbana: il 60 per cento della popolazione vive in aree urbane che generano l'85 per cento del PIL dell'Unione europea. Le città sono peraltro responsabili del 40 per cento delle emissioni di CO2 e due incidenti stradali su tre avvengono in aree urbane. Infine uno dei peggiori problemi che i cittadini devono affrontare è la congestione del traffico, responsabile ogni anno causa della perdita dell'1 per cento circa del PIL europeo.
La mobilità urbana sostenibile rappresenta pertanto un elemento essenziale per raggiungere gli obiettivi che ci siamo prefissati rispetto ai cambiamenti climatici, alla crescita economica e alla sicurezza stradale. Per questi fin dal 1995 la Commissione ha avviato in questo settore numerosi progetti per promuovere lo scambio di buone pratiche. Va sottolineato a questo proposito il programma CIVITAS, lanciato nel 2000, che ha avuto grande successo.
Nel Libro verde Verso una nuova cultura della mobilità urbana del 2007 sono state identificate ampie aree per un potenziale intervento complementare a livello europeo finalizzato a promuovere città più sicure e verdi e un sistema accessibile di trasporto urbano.
Che cosa è possibile fare concretamente a livello europeo? Possiamo aiutare le autorità locali ad applicare le relative politiche comunitarie e ad utilizzare nel modo migliore i finanziamenti europei. La diffusione capillare e la proposta di impostazioni innovative possono offrire alle autorità la possibilità di ottenere più risultati e maggiore efficienza, con minori spese.
Possiamo contribuire ad aprire i mercati verso le nuove tecnologie, come ad esempio veicoli puliti ed efficienti sotto il profilo energetico, e ad agevolare e armonizzare gli standard per permetterne una massiccia introduzione sul mercato. L'Unione europea può infine guidare le autorità verso soluzioni interoperabili e favorire un più efficiente funzionamento del mercato unico.
La Commissione proseguirà quindi nel proprio impegno, poiché crediamo - e come noi la gran parte dei soggetti coinvolti - che agire a livello europeo offra numerosi vantaggi a favore delle iniziative locali, regionali e nazionali.
Vorrei dunque rispondere alla domanda che mi è stata rivolta e chiarire perché l'adozione del piano d'azione sulla mobilità urbana sia stata posticipata. Purtroppo, fino a fine 2008 non sussistevano le condizioni tali da consentire l'adozione di un ampio piano d'azione da parte della Commissione.
Il vicepresidente Tajani desidera tuttavia confermare a quest'Aula il proprio impegno per l'adozione del piano d'azione e per l'elaborazione di una politica comunitaria in materia di trasporto urbano, nel pieno rispetto dei principi di sussidiarietà e proporzionalità. A tal fine, la Commissione non intende proporre una soluzione unica che possa adattarsi a tutte le situazioni. Vogliamo invece elaborare una serie di strumenti, che comprendano anche azioni pratiche a breve e medio termine, per consentire alle città di affrontare, in maniera integrata, questioni specifiche legate alla mobilità urbana. A quel punto, spetterà alle autorità locali decidere quali soluzioni rispondano meglio alle loro esigenze e ai loro obiettivi.
In risposta alle ultime eventuali preoccupazioni riguardo al ruolo strategico dell'Unione europea nell'ambito della mobilità urbana, il vicepresidente Tajani intende dimostrare attraverso azioni concrete come l'UE possa aggiungere valore e qualità alla mobilità urbana in Europa. Sulla base delle reazioni al Libro verde e alle numerose occasioni di confronto con le parti interessate sono state individuate una serie di iniziative che verranno avviate nel corso dell'anno.
Per promuovere le soluzioni innovative e le nuove tecnologie è già stato indetto un invito a presentare proposte che si concluderà a fine marzo e che finanzierà fino al 50 per cento dei progetti selezionati. In seguito all'entrata in vigore, prevista per marzo, della direttiva sulla promozione dei mezzi di trasporto puliti ed efficienti sotto il profilo energetico, verrà aperto un sito web per favorire l'acquisto comune di veicoli ecologici.
Per quanto attiene all'informazione e allo scambio di pratiche, prevediamo di attivare intorno al mese di aprile un sito web che fornisca informazioni sulle buone pratiche e sulla legislazione in materia di mobilità urbana e opportunità di finanziamento in Europa. Insieme ai soggetti coinvolti, sarà inoltre avviata una riflessione sul futuro del programma CIVITAS e su come fare tesoro delle conoscenze e della vasta esperienza maturata attraverso gli interventi da esso finanziati.
Infine, allo scopo di contribuire ad aumentare la conoscenza delle politiche di mobilità sostenibile, verrà avviato uno studio sugli aspetti legati alle zone verdi e un'altra ricerca sulle opportunità per rendere maggiormente interoperabili i sistemi di trasporto pubblico. Prevediamo inoltre di istituire una rete di esperti per prendere in considerazione aspetti relativi ai pedaggi e all'internalizzazione dei costi esterni.
Sono certa che questo pacchetto di azioni, che verranno a breve intraprese a livello comunitario, costituirà una base importante sulla quale costruire, nell'ambito della mobilità urbana.
a nome del gruppo PPE-DE. - (DE) Signora Presidente, signora Commissario, con tutto il rispetto per la Commissione e per le vostre persone, ritengo che non abbiate veramente risposto alla domanda dell'onorevole Costa. Ci avevate già fornito un'indicazione importante affermando, come era già emerso dal Libro verde sulla mobilità nelle città, la necessità di fornire soluzioni europee a un problema che interessa in una forma o nell'altra quasi tutte le città europee. All'epoca, qualche mese fa, la dichiarazione era stata accolta con favore e abbiamo atteso, con ansia, ma invano,che la Commissione presentasse le proposte che aveva anticipato. E se nel suo intervento vi era una qualche indicazione, credo possa essere la seguente: non ci sarà alcun piano d'azione complessivo. Perché no?
Se dobbiamo credere a ciò che si sente dire - e si sentono parecchie cose in quest'Aula e nelle istituzioni dell'Unione europea - pare ci sia uno Stato membro o forse alcuni Stati membri che hanno creato ansia e, purtroppo, ne hanno creata anche alla Commissione, con il pretesto di una possibile violazione della sussidiarietà. Nella sua proposta, il Parlamento europeo ha dichiarato espressamente di non voler interferire con la sussidiarietà. Lei ha ribadito che non intende presentare un piano unico per tutti, ma non presentare alcun piano non rappresenta una soluzione. Perché allora non compiere questo passo e mantenere la promessa fatta? La Commissione potrebbe non essere rieletta se non fa nulla e se uno o più Stati membri non si sentiranno offesi; lo sarà invece se riuscirà a presentare qualcosa di positivo.
a nome del gruppo PSE. - (FR) Signora Presidente, signora Commissario, ci avete appena sostenuto nell'iniziativa che, come Parlamento europeo, intendiamo intraprendere rispetto a questa questione. Ci avete appena detto che, per evidenti ragioni quali l'importanza del trasporto urbano e in considerazione degli obiettivi fissati dal piano europeo sui cambiamenti climatici, l'Unione europea non può esimersi dal considerare la questione del trasporto urbano. Prima di voi, l'onorevole Barrault ha preso l'iniziativa di introdurre un Libro verde, con la promessa di elaborare un piano d'azione. Oggi non potete negarci questo piano dicendo che lo state attuando sotto silenzio, senza delibere parlamentari, fuori dal controllo del Parlamento e senza alcuna visibilità.
Per questo sono riuscito a ottenere il consenso degli onorevoli colleghi - che mi sento in dovere di ringraziare, e in particolare l'onorevole Rack, per il notevole lavoro preparatorio svolto - affinché il Parlamento europeo compia un'azione assolutamente fuori dall'ordinario, elaborando il piano d'azione che voi non volete preparare, sotto forma di relazione di iniziativa prima delle elezioni. Tale eterodossa iniziativa avrà un notevole peso politico, perché porrà una serie di domande al nuovo Commissario europeo per i trasporti, che verrà sentito dalla commissione per i trasporti e il turismo; questa procedura rivestiràun peso notevole in termini di approvazione da parte del Parlamento europeo. Trovo deplorevole che oggi la Commissione europea ceda a vecchie obiezioni avanzate da un qualsiasi vecchio Stato membro.
Ed è proprio perché siamo preoccupati per questi sviluppi, che rappresentano un cambio di direzione istituzionale e in merito ai quali la Commissione europea ha deciso di non giocare più la carta comunitaria ma solo ed esclusivamente quella intergovernativa, che oggi possiamo esprimere la nostra volontà di negoziare tra di noi un piano d'azione, di sottoporlo alla vostra attenzione e di assicurarci che il prossimo commissario ai trasporti esprima un impegno chiaro riguardo al seguito che intende darvi.
a nome del gruppo ALDE. - (FR) Signora Presidente, signora Commissario, con tutto il rispetto per le vostre cariche e per le vostre persone, vorrei, se posso, fare due commenti in risposta al suo intervento. Ha tentato di aggirare la questione e ed è stata molto equilibrata nella risposta.
Ci ha illustrato i vari capitoli che avrebbero dovuto costituire il piano d'azione e vorrei esprimere la mia soddisfazione e quella dei miei onorevoli colleghi nel ritrovare in questa lista la maggior parte delle nostre proposte. Ci ha quindi dimostrato che la Commissione dispone di tutti gli elementi necessari per pubblicare il piano d'azione completo.
Da parte mia credo si possano rintracciare quattro motivazioni principali alla sua prima frase nella seconda parte, in cui affermava - se ho compreso bene la traduzione - che non sussistevano condizioni favorevoli per l'adozione del piano.
Primo caso: all'interno della Direzione generale trasporti mancano forse le informazioni tecniche? I dettagli forniti dall'onorevole Barrot nel contesto del Libro verde lasciano invece intendere che la Commissione disponga di numerose informazioni tecniche.
Secondo caso: lei ha affermato che le condizioni non erano favorevoli. Vi sono Stati membri contrari al piano? A quanto mi risulta, comunque, signora Commissario, la Commissione è indipendente dagli Stati membri. Non credo assolutamente che lei avrebbe ceduto a pressioni da parte di alcuni Stati membri.
Terzo caso: in seno alla Commissione esistono divergenze di opinioni tali da impedirle di sottoporre a quest'Aula il piano d'azione? Santo cielo, mi auguro di no!
Infine, sta forse rimandando la discussione presso l'attuale Parlamento europeo in modo tale da posticiparla fino al prossimo anno? Viste le ottime relazioni che hanno sostenuto i nostri rapporti con il vicepresidente Barrot durante la stesura del Libro verde, non voglio credere a una simile possibilità.
Signora Commissario, mancano poche settimane alle elezioni. A mio parere, questo piano d'azione è un'ottima occasione per dimostrare ai cittadini europei che, pur nel rispetto del principio di sussidiarietà, l'Europa ha a cuore i problemi della salute e tutte le altre questioni da lei menzionate.
Vorrei esprimere il mio rammarico per questo ritardo e sento di parlare anche a nome degli onorevoli colleghi nell'augurarmi che saprà porvi rimedio quanto prima.
a nome del gruppo Verts/ALE. - (DE) Signora Presidente, onorevoli colleghi, il continuo ritardo e la sua risposta, signora Commissario, sono inaccettabili. Il tempo a disposizione è quasi esaurito.
Il traffico urbano è un elemento centrale nel contesto dei cambiamenti climatici ed è responsabile del 70 per cento circa di tutti i gas serra presenti nelle città. L'Unione europea riuscirà a raggiungere i propri obiettivi in termini di protezione del clima soltanto se modificherà la propria politica dei trasporti. Le città racchiudono il potenziale maggiore, poiché il 90 per cento dei tragitti urbani in automobile copre distanze inferiori ai sei chilometri, distanza che potrebbe essere facilmente coperta prendendo il treno o l'autobus oppure spostandosi a piedi o in bicicletta.
Mi auguro che la Commissione abbia approfittato di questo ritardo per riflettere su come l'Unione europea possa dare un efficace sostegno ai governi e alle città. Di fatto non esiste alcun valore aggiunto europeo nel formulare una relazione vaga e non vincolante come il Libro verde e la relazione Rack.
Noi verdi chiediamo innanzi tutto che il cofinanziamento europeo venga rivisto in senso ecosostenibile. Ad oggi, il 60 per cento dei fondi europei è stato destinato a progetti per la costruzione di strade, mentre solo il 20 per cento al trasporto pubblico e ferroviario. Chiediamo che almeno il 40 per cento dei fondi europei venga destinato al trasporto ferroviario, come deliberato dal Parlamento nella relazione da me presentata sul primo pacchetto ferroviario.
In secondo luogo, chiediamo che i finanziamenti europei vengano concessi soltanto qualora le città siano in grado di presentare un piano di mobilità sostenibile. Infine, vogliamo aumentare la sicurezza stradale stabilendo un limite massimo generale di velocità di 30 km/h, concedendo alle città la possibilità di fissare indipendentemente limiti superiori per determinate strade.
Si tratta di una soluzione che non solo giova al clima, ma che è anche in grado di ridurre gli incidenti, vantaggio da non trascurare considerando che ogni anno sulle strade europee perdono la vita 40 000 persone.
- (CS) Signora Presidente, onorevoli colleghi, è un vero peccato che si sia verificato un ritardo nella pubblicazione di questo documento e del piano d'azione. Non dimentichiamo che il 70 per cento dei cittadini europei oggi vive in città e il nostro obiettivo deve essere assicurare, nel più breve tempo possibile, un sistema di trasporto urbano altamente accessibile, sicuro, affidabile e al contempo molto più rispettoso dell'ambiente. Mi aspetto pertanto che la versione definitiva del documento non includa soltanto nuove tendenze, ma che valuti anche nuove impostazioni e nuove misure a sostegno di modalità di trasporto più salutari, come la bicicletta e gli spostamenti a piedi. Ciascuna comunità potrebbe quindi selezionare da tale elenco le opzioni più appropriate e più facilmente realizzabili nella propria realtà locale. Ritengo che questa impostazione sia un ottimo punto di partenza e che merita il nostro sostegno, naturalmente tramite fondi strutturali, in modo tale che le risorse siano destinate alla realizzazione degli obiettivi desiderati.
Signora Presidente, Signora Commissaria, onorevoli colleghi, io mi trovo molto d'accordo con le considerazioni dei colleghi che mi hanno preceduto: l'ambiente urbano rappresenta, al giorno d'oggi, una parte fondamentale della vita di tutti noi e non solo per coloro che vivono in città di grandi o medie dimensioni.
I dati forniti dalla Commissione nel Libro verde "Verso una nuova cultura nella mobilità urbana nel 2007" mostrano chiaramente che il 60 per cento della popolazione europea vive in ambiente urbano e che da qui viene generata una grossa percentuale del prodotto interno lordo europeo. Questi sono i dati citati anche dalla Commissaria.
Negli ultimi mesi questi dati non sono mutati e bisogna tener in conto, invece, i problemi di congestione del traffico delle grandi città che continuano ad aumentare, così come le criticità legate all'ambiente restano un tema di stringente attualità, tanto che non è possibile dimenticare gli sforzi compiuti recentemente da questo Parlamento sul pacchetto clima.
La politica regionale dell'Unione europea ha fornito interventi sulla mobilità urbana, le forme di finanziamento a livello europeo sono molteplici: 2 miliardi di euro sono stati spesi per il Fondo di sviluppo regionale nella precedente legislatura e nel 2007-2013 è previsto uno stanziamento di circa 8 miliardi di euro. Anche il Fondo di coesione può sostenere questo intervento.
Allora io credo che sia davvero importante che l'Unione si doti di una politica comune, di un piano d'azione globale, naturalmente nel rispetto della sussidiarietà e delle competenze degli Stati e degli enti locali. I benefici che ne deriverebbero sono di tutta evidenza e difficilmente si riesce a comprendere come un piano di questa portata, appunto, non sia stato ancora pubblicato.
In questo senso vanno le richieste dell'interrogazione orale presentate dalla commissione trasporti dal suo presidente alla quale la commissione per lo sviluppo regionale ha espresso il proprio appoggio. Considerando anche che siamo nell'imminenza della fine della legislatura, io auspico che ci sia un ripensamento e che davvero la Commissione voglia dare seguito alla pubblicazione del piano di azione sulla mobilità urbana per tutte le conseguenze positive che ne deriverebbero.
- (PL) Signora Presidente, signora Commissario, è evidente che le questioni legate al trasporto urbano rivestono grandissima importanza sia in termini di sviluppo economico, sia di tutela ambientale. Non vi è alcun dubbio e la questione non merita neppure di essere discussa.
Durante i lavori di questo Parlamento sul testo del Libro verde sono tuttavia emersi problemi di diversa natura, come già menzionato, che riguardano principalmente la divisione delle competenze tra autorità locali e nazionali e istituzioni europee. E' stato sollevato il dubbio se l'Unione europea dovesse essere coinvolta in questioni di rilevanza locale o se non fosse il caso di lasciarle alla competenza delle autorità nazionali e locali.
A questo proposito, vorrei inoltre fare presente a quest'Aula che, durante la discussione, ci si è domandati anche se questo Libro verde condurrà ad azioni che aiuteranno in qualche modo capace le città oppure ad azioni che saranno invece per loro vincolanti. Ci siamo trovati tutti concordi sul fatto che le azioni devono essere finalizzate al sostegno e prevedere forme di assistenza. Ora, preso atto del ritardo, sorge spontanea una domanda: a cosa mirava la Commissione europea quando ha presentato il Libro verde? Qual era il suo progetto a lungo termine? Intendeva veramente impegnarsi in un'azione dinamica o era unicamente interessata a tastare il terreno su questa questione?
Alla luce degli eventi, ho l'impressione che, a seguito del forte scetticismo della reazione iniziale, la Commissione abbia rallentato notevolmente i lavori e stia ancora riflettendo su come portare avanti l'azione avviata. E' arrivato il momento di prendere una decisione chiara.
(NL) Signora Presidente, signora Commissario, onorevoli colleghi, mi trovo d'accordo con quanto affermato dai parlamentari che mi hanno preceduto. Sono molto deluso dalle risposte fornite. Ha affermato che la Commissione ovviamente avanzerà una serie di proposte sul tema della mobilità urbana. Se, da un lato, la cosa è palese, a mio parere non che risponde alle richieste avanzate da quest'Aula. Chiediamo una visione coerente, un piano d'azione che illustri nel dettaglio misure e proposte che la Commissione prevede di avviare nei prossimi anni, per permettere un confronto su questi temi, non soltanto tra noi, ma anche con l'opinione pubblica e tutti i soggetti coinvolti.
Le chiederei pertanto di riferire poi ai suoi colleghi e di insistere perché alcune questioni vengano riviste in seguito a questa discussione e perché venga presentata una proposta in tempi brevissimi, prima delle elezioni e in ogni caso prima che quest'Aula si aggiorni per la pausa estiva.
Come già ribadito più volte dagli onorevoli colleghi, la mobilità urbana è una questione che riguarda tutti i cittadini europei e che tutte le città europee devono affrontare. A livello europeo, l'Unione può rivestire un ruolo estremamente importante nella risoluzione del problema e delle questioni collegate sotto diversi punti di vista: in qualità di investitore che sostiene le nuove tecnologie; in qualità di istituzione che fissa e diffonde nuovi standard tecnologici; in qualità di autorità che si trova senza dubbio nella condizione ideale per divulgare nuove idee e buone pratiche, promuovere l'elaborazione di piani di mobilità, lanciare nuovi meccanismi di finanziamento eccetera.
Inviterei pertanto la Commissione a riconsiderare la propria risposta e a presentare presto un piano d'azione.
(RO) Il piano d'azione sulla mobilità nelle città è un passo irrinunciabile per le comunità urbane dell'Unione europea. Il 67 per cento dei cittadini europei si aspetta infatti che venga formulata una politica comunitaria in questo settore.
I costi legati alla congestione del traffico urbano sono pari a quasi l'1 per cento del PIL europeo. Per ridurre il livello di inquinamento in ambiente urbano e la congestione del traffico, è necessario investire sul trasporto pubblico e su sistemi di trasporto intelligente.
L'anno scorso abbiamo approvato la relazione sulla promozione dell'utilizzo di veicoli ecologici nel trasporto pubblico.
Praga è la capitale europea che per prima ha dato l'esempio acquistando lo scorso anno, grazie ad aiuti statali, autobus ecologici per la propria rete di trasporto pubblico.
Invito pertanto la Commissione a prendere in debita considerazione la questione della mobilità urbana durante la valutazione intermedia del quadro per l'impiego dei fondi strutturali.
membro della Commissione. - (EN) Signora Presidente, apprezzo sinceramente i vostri contributi. Comunicherò le vostre preoccupazioni al vicepresidente Tajani che, sono certa, confermerà il proprio impegno.
Il piano d'azione è di fatto parte del programma di lavoro della Commissione per l'anno 2009 e so che il vicepresidente Tajani se ne è assunto personalmente l'impegno. Non ho pertanto alcun dubbio che prenderà in debita considerazione tutti i vostri commenti. So che la valutazione d'impatto è stata ultimata e, come ho già detto, il programma legislativo include anche il piano d'azione che, mi auguro, verrà avviato quest'anno.
per iscritto. - (PL) Nel Libro verde del 2007, la Commissione si sofferma sulla legittimità del dibattito relativo alla necessità di un suo coinvolgimento per quanto concerne l'aumento del livello di mobilità nelle città dell'Unione europea, in base al principio di sussidiarietà. Secondo questo principio, l'Unione agisce nell'ambito delle proprie competenze solo quando la sua azione risulta necessaria e offre un valore aggiunto alle iniziative degli Stati membri. L'obiettivo del principio di sussidiarietà consiste nel garantire che le decisioni adottate siano il più vicino possibile al cittadino, controllando costantemente che l'azione da intraprendere a livello comunitario sia giustificata rispetto alle possibilità esistenti a livello nazionale, regionale o locale. Il ruolo degli Stati membri relativamente alla legittimità di coinvolgere anche le istituzioni dell'Unione europea a livello locale è ulteriormente rafforzato nel trattato di Lisbona, attualmente in fase di ratifica.
Nel pacchetto oggetto della discussione odierna relativo a una possibile azione per incrementare il livello di mobilità negli agglomerati urbani, si tende a non affrontare il tema delle tecnologie innovative congiuntamente ai sistemi di trasporto intelligenti. Le sinergie tra questi due ambiti dovrebbero invece essere sfruttate per associarli all'obiettivo di aumentare il flusso sulle strade e garantire un maggiore comfort di viaggio. Si otterrebbero anche altri vantaggi, quali migliori condizioni di viaggio, tragitti più brevi, risparmio energetico, contenimento delle emissioni, riduzione dei costi di gestione della flotta di veicoli e di manutenzione e rinnovo delle superfici stradali, nonché un aumento della sicurezza stradale.
Alla luce di quando detto, la base del piano di azione della Commissione in materia di mobilità urbana sarà rappresentata dal completamento del processo di ratifica del trattato di Lisbona e l'implementazione del programma della presidenza cieca. Quest'ultimo riguarda in via prioritaria il miglioramento del funzionamento del mercato interno dell'Unione europea nel settore dei trasporti.
. - L'ordine del giorno reca la discussione sull'interrogazione orale presentata dall'onorevole Visser, l'onorevole Belet e l'onorevole Hieronymi, a nome della commissione cultura e istruzione sulla revisione della comunicazione, relativa all'applicazione delle norme sugli aiuti di Stato al servizio pubblico di radiodiffusione - B6-0495/2008).
autore. - (NL) Signora Presidente, signora Commissario, sfortunatamente il commissario Kroes non può essere qui con noi questa sera a causa di un incidente. Vorrei cogliere l'occasione per porgerle i miei più sinceri auguri di pronta guarigione. Tuttavia, dal punto di vista politico, sostanzialmente mi oppongo alla sua ingerenza nell'ambito del servizio pubblico di radiodiffusione nazionale.
Giovedì scorso, insieme all'onorevole Hieronymi e all'onorevole Belet, ho organizzato un'audizione del gruppo del Partito popolare europeo (Democratici-cristiani) e dei Democratici europei in merito alla comunicazione della Commissione sul servizio pubblico di radiodiffusione. Posso dirvi che l'interesse del settore e degli Stati membri è stato considerevole. Anche la Direzione generale della Concorrenza ha partecipato con numerosi rappresentanti poiché questo tema, naturalmente, è di natura prioritaria nel loro programma di lavoro. Il direttore generale della concorrenza è stato presente per tutta la mattinata come membro del gruppo di esperti.
Signora Presidente, la proposta della Commissione atta a rivedere le regole applicabili al servizio pubblico di radiodiffusione è inaccettabile nella sua versione attuale. Le emittenti pubbliche svolgono un ruolo cruciale nella tutela della diversità culturale e linguistica e del pluralismo dei media. Mi oppongo fermamente ai piani della Commissione. In primo luogo, dobbiamo renderci conto che gli organismi pubblici di radiodiffusione rientrano nelle competenze nazionali di uno Stato e che, pertanto, spetta alle autorità nazionali e non alla Commissione europea definirne la politica. Tale considerazione è chiaramente indicata nel protocollo sul servizio pubblico di radiodiffusione del trattato di Amsterdam. Gli Stati membri organizzano e finanziano le emittenti pubbliche secondo quanto ritengono più opportuno. I piani del commissario Kroes intaccano gravemente il principio di sussidiarietà e la libertà di movimento degli Stati membri, sostituendoli con un'ingerenza europea. Sono molto sorpreso che, in quanto commissario liberale, opti per questa strada.
In secondo luogo, la proposta di introdurre un test di mercato preventivo a cura di un supervisore indipendente è per me fonte di preoccupazione. In tal modo i canali commerciali verrebbero a disporre di preziose informazioni. E' davvero ciò che vogliamo? Un test di mercato aumenterà inevitabilmente il livello di burocrazia e non possiamo esimerci dal chiederci se le emittenti più piccole possano permettersi nuovo personale. Infine, chi dovrà sostenere i relativi costi? Le emittenti stesse o i contribuenti? Questa iniziativa non è fattibile negli Stati membri più piccoli. Inoltre il testo in oggetto è molto dettagliato e alla proposta manca flessibilità. Di conseguenza gli Stati membri non saranno più in grado di adottare politiche e procedure in linea con i propri sistemi nazionali. Inoltre ci si deve chiedere se un accertamento preventivo dell'impatto sul mercato e una valutazione pubblica dei nuovi servizi non offrano ai concorrenti commerciali un vantaggio eccessivo.
In terzo luogo, la proposta desta preoccupazione poiché i sistemi pubblici di radiodiffusione non sono organizzati esattamente nello stesso modo in tutti gli Stati membri. Non si può prescindere da una diversità di natura tecnologica e da differenze in termini di sistemi di radiodiffusione, di organizzazione e di portata. Si riscontrano inoltre differenze sul piano della lingua e della cultura. L'approccio omnicomprensivo proposto dalla relazione, in questo caso, si rivela inefficace e la proposta non ne tiene conto.
Dopo aver espresso le mie preoccupazioni, vorrei ora esporre un breve resoconto di quanto accaduto in occasione dell'audizione del gruppo del Partito popolare europeo (Democratici-cristiani) e dei Democratici europei giovedì scorso, in cui la Commissione ha mostrato un atteggiamento molto positivo. La Commissione ha ammesso che le proposte sono probabilmente troppo dettagliate e che il testo deve essere rivisto. La Direzione generale mi ha informato che è possibile rinviare la comunicazione finale a una data successiva al 5 marzo, giorno in cui la commissione cultura e istruzione organizzerà una seconda audizione dedicata a questo tema. Dopo l'audizione, la Direzione generale ha affermato che non è escluso che la Commissione debba redigere una nuova versione in base a queste nuove informazioni prima di presentare la propria comunicazione finale. E' stato un ottimo risultato.
Lei capirà, signora Presidente, che sono piacevolmente sorpreso di queste promesse. Ciò significa, dopotutto, che la Commissione sta aprendo gli occhi ed è pronta ad ascoltare la voce del settore, degli Stati membri e del Parlamento. Ottimo!
Vorrei porre alla Commissione qualche altra domanda. Innanzi tutto: la Commissione intende portare avanti l'idea di un dettagliato testo di mercato preventivo a cura di un supervisore indipendente? Questa è una domanda che potrebbe trasmettere al commissario Kroes. La Commissione è disposta ad abbandonare l'idea di un supervisore indipendente e del test preventivo di mercato oppure non intende cedere?
In secondo luogo: come si può garantire l'imparzialità tecnologica? La proposta non implica che vi sia una differenza tra gli attuali servizi erogati dagli organismi pubblici di radiodiffusione e i nuovi servizi audiovisivi?
In terzo luogo: a seguito del commento formulato dal direttore generale della concorrenza, la Commissione è preparata a redigere una nuova proposta in base alle nuove informazioni?
In quarto luogo: cosa intende fare la Commissione in merito alla sentenza emessa dal Tribunale di primo grado nel caso danese di TV2? La inserirà nella nuova proposta? In caso contrario, come verrà attuata?
Infine, un'ultima domanda: la Commissione è disposta a coinvolgere il Parlamento nella procedura di follow-up e ad attendere un'ulteriore discussione con il Parlamento?
Spero in un'ottima collaborazione tra il Parlamento, la Commissione e gli Stati membri in modo tale da giungere alla versione finale della comunicazione.
membro della Commissione. - (EN) Signora Presidente, come già accennato, la mia collega, il commissario Kroes, ha avuto un piccolo incidente e pertanto non può essere qui con noi.
Il 4 novembre 2008 la Commissione ha pubblicato, affinché possa essere consultato fino al 15 gennaio, un progetto per la nuova comunicazione sulla radiodiffusione. Prendiamo seriamente il processo di consultazione nel senso più ampio del termine. La commissione cultura e istruzione del Parlamento ha programmato un'audizione per il 5 marzo e, come già accennato, il gruppo del Partito popolare europeo (Democratici-cristiani) e dei Democratici europei ha già tenuto un'audizione di questo tipo giovedì scorso, in presenza del direttore generale della concorrenza Philip Lowe.
Questo dialogo tra la Commissione e il Parlamento è importante. Siamo disponibili ad ascoltare e a rispondere alle vostre domande. Sappiamo anche che il Parlamento, nel mese di settembre 2008, ha concordato che gli aiuti di stato destinati alle emittenti pubbliche dovessero essere elargiti in modo da essere funzionali in un ambiente dinamico, evitando l'uso di finanziamenti pubblici per motivi di opportunità politica o economica. Tale posizione è in linea con il nostro pensiero, essendo importanti sia le emittenti pubbliche che private. Il sistema duale di radiodiffusione è una risposta al panorama audiovisivo europeo che deve essere tutelato su tutte le piattaforme.
Il progetto di comunicazione sulla radiodiffusione tenta pertanto di consolidare la pratica in materia di aiuti statali attuata dalla Commissione sin dall'attuale comunicazione, emessa nel 2001 e garantisce che le nostre regole riflettano l'ambiente in rapida evoluzione dei nuovi media. La comunicazione viene sottoposta a revisione nell'intento di aumentare il grado di trasparenza e di certezza giuridica e si chiarisce che le emittenti pubbliche forniranno servizi audiovisivi su tutte le piattaforme audiovisive, lasciando agli operatori privati incentivi sufficienti per rimanere sul mercato. Il conseguimento di tale obiettivo viene garantito attraverso il cosiddetto test di Amsterdam, che consente di trovare un equilibrio tra le qualità e gli effetti negativi dei servizi audiovisivi finanziati con fondi pubblici a livello nazionale.
Ma perché introdurre questi test? Perché una loro applicazione a livello nazionale contribuirà ad evitare l'intervento della Commissione, che sta ricevendo sempre più reclami relativi a casi limite in cui un'attività audiovisiva pubblica, pur non avendo forse alcun valore chiaro per i cittadini, potrebbe avere un notevole impatto sul mercato. La Commissione, tuttavia, ritiene che ripetuti interventi in questo settore non rispetterebbero lo spirito del principio di sussidiarietà. Ecco perché vogliamo che gli Stati membri condividano la responsabilità della Commissione nel controllo dell'impatto sul mercato di servizi audiovisivi finanziati con fondi pubblici.
Il test di Amsterdam garantirà che i nuovi servizi audiovisivi forniti da emittenti pubbliche soddisfino le esigenze sociali, democratiche e culturali degli ascoltatori e degli spettatori, limitando al minimo i danni collaterali derivanti dagli aiuti di stato per gli operatori privati. Non possiamo accettare l'affermazione secondo cui il test di Amsterdam comporta un fardello amministrativo ingiustificato. Naturalmente qualsiasi test comporta impegno, ma lo sforzo minimo richiesto in questo caso è ragionevole e necessario. In primo luogo, il test è previsto solo per servizi importanti e davvero nuovi; in questo senso il nostro progetto di comunicazione lascia un ampio margine di valutazione agli Stati membri, che possono decidere quando un nuovo servizio audiovisivo meriti effettivamente di essere testato. In secondo luogo, il progetto prevede che i progetti pilota siano esentati dal test. Le emittenti pubbliche possono quindi continuare a sperimentare i nuovi media senza test preliminari. In terzo luogo, il progetto lascia agli Stati membri la piena libertà di scegliere le procedure e le istituzioni più adeguate per il test in questione. Vale la pena ricordare, infine, che questi test sono già adottati negli Stati membri più piccoli, come Belgio e Irlanda, dove le soluzioni individuate sono proporzionate alle risorse disponibili. Dato che il test è alquanto ampio, non sussiste la possibilità di violare la libertà editoriale poiché si limita a richiedere che un servizio pubblico di radiodiffusione soddisfi le esigenze sociali, democratiche e culturali della società e che il suo impatto sul mercato sia commensurato. Al fine di tutelare l'indipendenza editoriale, il progetto consente all'organismo pubblico di radiodiffusione di eseguire da sé il test, in determinate circostanze.
In conclusione, vorrei sottolineare che il test di Amsterdam dovrebbe essere visto come un'opportunità piuttosto che come una minaccia. Aiuterà a mantenere vivo il pluralismo nell'ambiente dei nuovi media, tutelando l'equità e la certezza sia per gli operatori commerciali, compresi i quotidiani on line, che per i nostri ottimi servizi pubblici.
a nome del gruppo PPE-DE. - (NL) Signor Presidente, signora Commissario, onorevoli colleghi, buonasera. Vorrei innanzi tutto chiederle di porgere i miei auguri al commissario Kroes. Speriamo che si riprenda presto; ci è stato detto che è scivolata. Speriamo, naturalmente, che possa tornare il prima possibile in quest'Aula.
Naturalmente, signora Commissario, apprezziamo il desiderio della Commissione di garantire, ora e in futuro, regole eque per tutti gli attori del settore dell'audiovisivo, vale a dire emittenti pubbliche e private Si tratta di una condizione fondamentale per un'offerta equilibrata e va anche a vantaggio della qualità.
Quanto proposto dalla Commissione, tuttavia, si muove nella direzione diametralmente opposta per vari motivi, come ha già chiaramente osservato l'onorevole Visser. Vorrei iniziare formulando un breve commento, signora Commissario, in relazione a quanto da lei appena dichiarato. Il test sul mercato è già attuato in molti paesi, tra cui il Belgio; questo è vero solo in parte. Il test di mercato, o valutazione d'impatto, viene effettivamente già applicato in una qualche misura dalle emittenti stesse, tra gli altri, ma non secondo le modalità stabilite dalla proposta della Commissione, che sembrano diverse.
Vorrei condividere con lei le nostre riserve in merito alla proposta. La mia principale obiezione è che la proposta non è in linea con la strategia di Lisbona. La situazione è tale per cui in molti Stati membri sono proprio le emittenti pubbliche a creare e promuovere l'innovazione nel settore dei media e questa situazione, ovviamente, dovrebbe rimanere invariata. A mio parere ci stiamo muovendo nella direzione sbagliata, assumendo un atteggiamento amministrativo di carattere paternalistico che ostacola l'innovazione. Le nuove piattaforme, in particolare nel mondo del digitale, della banda larga, di Internet o simili, sono molto costose da sviluppare e investimenti di questo tipo devono essere, idealmente, ripartiti il più possibile e sviluppati in un'ottica di concertazione. Le emittenti pubbliche e private possono quindi offrire contenuti su una piattaforma condivisa e la concorrenza dovrebbe instaurarsi in termini di contenuto, in modo tale che il cliente possa trarne il massimo vantaggio.
Non però vogliamo essere fraintesi. Sosteniamo pienamente rapporti competitivi equilibrati tra emittenti pubbliche e private e ci dovrebbe essere spazio affinché entrambi i tipi di operatori possano fornire contenuti di qualità. E' ovvio, da questo punto di vista, che gli organismi pubblici di radiodiffusione debbano rendere conto dei finanziamenti statali che percepiscono e con cui operano, anche se siamo convinti che vi siano modi migliori per farlo. A tale riguardo, vorremmo citare il caso britannico della BBC, in cui sono state proposte alleanze tra partner diversi in ambito di sviluppo, produzione e distribuzione. Si tratta di un buon esempio, dal mio punto di vista, e vorrei invitare la Commissione a cominciare a riflettere in questo senso.
Signor Presidente, signora Commissario, la revisione delle linee guida di base sugli aiuti statali al servizio pubblico di radiodiffusione proposta dalla presidenza francese rappresenta un dibattito particolarmente attuale sia all'interno di numerosi Stati membri sia per la posizione dei mass media a livello europeo e internazionale.
Al contempo, però, la revisione del pacchetto telecomunicazioni, che rinnoverà, essenzialmente, il modo e i criteri di assegnazione dello spettro radio a livello europeo, ha dimostrato che le regole atte a disciplinare il finanziamento dei servizi di radiodiffusione rivestono ora un'importanza fondamentale per la futura regolamentazione o deregolamentazione dei servizi relativi alla società dell'informazione, all'innovazione e ai servizi di interesse pubblico ed economico. E' questa la principale domanda di natura politica cui siamo chiamati, in ultima analisi, a rispondere.
Chiaramente la discussione sugli aiuti di stato riguarda, innanzi tutto, le cosiddette emittenti pubbliche, definite da ogni Stato membro, considerando le risorse minime di cui dispongono e, soprattutto, l'importante funzione di servizio pubblico che espletano. L'importanza del ruolo delle emittenti è ribadita dalla convenzione dell'UNESCO, dal protocollo di Amsterdam e dalla comunicazione della Commissione del 2001. In altri termini, esiste già una piattaforma su cui il ruolo dei mezzi di comunicazione pubblici viene definito chiaramente.
Si è deciso tuttavia di affrontare la questione degli aiuti di stato e dobbiamo tener conto di alcune circostanze nuove, come concordato, nonché di alcune azioni che si devono forzatamente intraprendere, a causa della confusione spesso esistente tra enti pubblici e privati.
Vorrei sottolineare alcuni punti. In primo luogo, la questione della definizione di mandato di servizio pubblico non dovrebbe essere confusa con la questione del meccanismo di finanziamento selezionato per fornire tali servizi. Sebbene la televisione pubblica possa svolgere attività di natura commerciale, come la vendita di spazi pubblicitari, per generare introiti, tale pratica è stata condannata da alcuni governi, come quello francese, e viene invalidata in virtù della legislazione nazionale.
D'altro canto, anche le emittenti commerciali chiamate a fornire un servizio pubblico svolgono un ruolo importante. La coesistenza di organismi pubblici e privati rappresenta una prerogativa imprescindibile del mercato europeo.
Vorrei concludere sottolineando un ultimo aspetto. Le procedure ex ante proposte dalla Commissione per l'esame degli aiuti statali dovrebbero destare preoccupazione, non perché violano o si sostituiscono al principio di sussidiarietà, ma perché chiamano in causa la necessità di verificarne la compatibilità con la definizione di aiuti di stato.
Infine, vorrei precisare che la questione degli aiuti nazionali alle stazioni radiofoniche e ai mass media dovrebbe essere esaminata tenendo conto dei rapporti internazionali, dato che le organizzazioni europee devono concorrere con i colossi internazionali e una legislazione restrittiva danneggerà i successi conseguiti dall'Europa e l'acquis communautaire.
a nome del gruppo ALDE. - (ES) Signor Presidente, tenterò di essere conciso. Naturalmente, vorrei innanzi tutto porgere i miei più sinceri auguri al commissario Kroes nella speranza che guarisca presto dopo la caduta. Qui, fortunatamente, l'ingresso al palazzo è stato cosparso di sale, ma ho notato che in altri punti non questa misura non era sufficiente.
La discussione di oggi è estremamente importante e, in ultima analisi, è volta a esigere o richiedere un coinvolgimento del Parlamento da parte della Commissione. E' questa la ragione d'essere della nostra discussione: fare in modo che la questione non termini qui, ma garantire che, prima che la comunicazione della Commissione venga formalizzata, si possa tenere un vero e proprio dibattito che coinvolga tutti.
Per quale motivo? Perché non è in discussione solo il nostro modello di televisione, ma vi è molto di più a rischio, dato che le emittenti televisive non sono più quelle di una volta, come ben sappiamo ora e sapevamo già in occasione della discussione dedicata alla direttiva sui servizi audiovisivi. Oggi le emittenti, in realtà, elaborano contenuti che poi forniscono tramite piattaforme lineari o non lineari, con una perfetta interazione in entrambi gli ambiti. Pertanto non si può più parlare di emittenti pubbliche come se questo dibattito si tenesse negli anni Settanta od Ottanta.
D'altro canto, è ovvio che questa discussione è inevitabile, dal momento che non tutti gli organismi definiti come servizio pubblico sono oggi veramente tali e non ha sempre senso utilizzare fondi pubblici per iniziative come quelle intraprese da alcune televisioni con i fondi statali. Al contempo, tuttavia - ed è questo il nocciolo della questione, a mio avviso, ma anche per alcuni dei miei colleghi - le televisioni pubbliche sono assolutamente fondamentali per la tutela della nostra diversità culturale e linguistica e, in ultima analisi, per tenere unite le nostre società, dal momento che, in teoria, punterebbero a qualcosa di diverso dal mero profitto.
Questo equilibrio finanziario deve essere pertanto tutelato. Dobbiamo individuare nuovi modelli di finanziamento, essere creativi e ampliare il dibattito, ma non possiamo farlo mettendo a repentaglio una realtà così vitale per le nostre società, quali le televisioni pubbliche così come le conosciamo oggi.
a nome del gruppo Verts/ALE. - (DE) Signor Presidente, signora Commissario, onorevoli colleghi, la Commissione Barroso ha definito l'abolizione dell'inflazione normativa come uno dei principali obiettivi della sua politica. Le proposte avanzate ci fanno però pensare il contrario, ovvero che la Commissione stia invece favorendo l'inflazione normativa. Dall'audizione tenuta dal gruppo del Partito popolare europeo (Democratici-cristiani) e dei Democratici europei la settimana scorsa sono emersi chiaramente seri dubbi in merito alla misura in cui la Commissione sta ingerendo nelle competenze degli Stati membri. La proposta presentata ha davvero il sentore dell'inflazione normativa e non possiamo accettarlo.
E' corretto affermare la necessità di trovare un equilibrio tra le possibilità di sviluppo dei servizi di radiodiffusione pubblici e privati. Ma ciò implica anche, in particolare nell'era digitale, la necessità, legata alla strategia di Lisbona, di garantire adeguate opportunità di sviluppo alle emittenti pubbliche, sinonimo di qualità, diversità culturale e coesione socio-culturale. Se le emittenti pubbliche si vedranno negata questa opportunità, diverranno uno strumento obsoleto e non potranno svilupparsi correttamente.
Pensando all'attuale crisi economica e finanziaria, la conclusione più evidente è la necessità di regolamentare i mercati. La regolamentazione sociale ed ecologica non è una posizione di per sé contraria al mercato, ma è invece a favore di mercati equi, ovvero regolamentati. Lo stesso vale per il rapporto entro il quale i settori pubblico e privato potranno svilupparsi in futuro se si vuole garantirne il successo nel mondo digitale.
a nome del gruppo GUE/NGL. - (NL) Signor Presidente, da 80 anni a questa parte il servizio pubblico di radiodiffusione ha sempre avuto il compito di informare il pubblico nel senso più ampio del termine. Questo servizio sopravvive grazie ai finanziamenti pubblici derivanti da canoni separati per radio e televisione, cui vanno aggiunti i contributi versati dai soci delle organizzazioni di radiodiffusione, come accade da molto tempo nei Paesi Bassi.
Oltre a questo, negli ultimi decenni, il servizio pubblico di radiodiffusione è stato incoraggiato a individuare una propria fonte di reddito diretta, non solo attraverso la vendita di spazi pubblicitari, ma anche mettendo a disposizione molte delle informazioni raccolte dall'emittente sotto forma di materiale audio e video. Secondo le aspettative, in questo modo il pubblico dovrebbe sentirsi più vicino alle emittenti, si dovrebbero raggiungere nuovi gruppi target e i costi per lo Stato diminuirebbero. Questa attività, che si è sviluppata nel corso degli anni, non pone alcun problema fintantoché i canali commerciali non ne risentano negativamente.
Dal punto di vista dei canali commerciali, le emittenti pubbliche, molto meno recenti, possono essere considerate come i concorrenti a cui viene concesso un notevole vantaggio, dato che possono contare sul finanziamento dei contribuenti. Ci si chiede ora se il diritto di esistere delle emittenti pubbliche derivi effettivamente dal loro ruolo sociale e non da una possibile distorsione della concorrenza rispetto ai canali commerciali. Dal momento che gli interessi pubblici e privati non sono più in opposizione, la Commissione europea si deve ora affrontare esigenze contraddittorie.
Il futuro delle emittenti pubbliche sarà messo in pericolo se il loro spazio di manovra viene limitato a favore della ricerca del profitto degli operatori commerciali. Ma le cose andranno addirittura peggio se ciò avverrà senza il coinvolgimento del Parlamento e senza tener conto delle esplicite obiezioni di 19 dei 27 governi degli Stati membri.
Negli ultimi tempi ho chiesto più volte alla Commissione di abbandonare questo piano fatale. La considero l'unica soluzione possibile, data la diffusa preoccupazione che si rileva attualmente. Inoltre questa materia rientra nelle competenze degli Stati membri, non dell'Unione europea. Mi riconosco nelle domande poste e nella posizione adottata dall'onorevole Visser e dagli altri oratori.
(EL) Signor Presidente, signora Commissario, come sottolineato dai miei colleghi che hanno firmato l'interrogazione orale e come meglio precisato dagli oratori che hanno partecipato all'audizione pubblica a Bruxelles la settimana scorsa, dobbiamo considerare la televisione pubblica come uno strumento per fornire un servizio ai nostri cittadini che coinciderà, in ampia misura, con l'obbligo di fornirlo.
Il dialogo pubblico, l'autorità di supervisione indipendente e la diversità dei programmi, in quanto veicolo della storia e della cultura di ogni Stato membro, devono essere tutelati alla vigilia dello sviluppo di nuove tecnologie e dell'avvento quasi giornaliero di una miriade di nuove imprese.
Nell'ambito di una concorrenza sana, la Commissione deve promuovere modalità inedite per tutelare l'interesse pubblico e il servizio pubblico di radiodiffusione.
Siamo chiamati, principalmente, a definire in modo chiaro la missione pubblica delle emittenti, a valutare in maniera più efficace gli aiuti di stato, ma anche, per quanto concerne la regola della trasparenza, a non imporre inutili oneri amministrativi e finanziari agli Stati membri e alle emittenti pubbliche con la valutazione ex ante della Commissione.
Dovranno altresì essere adottati meccanismi di controllo più efficaci nel settore dei nuovi mezzi di comunicazione di massa. Inoltre, dato che le emittenti pubbliche svolgono un ruolo decisivo ai fini della diversità culturale e linguistica, tutti questi mezzi di comunicazione, nonché le televisioni e gli organismi pubblici, sono tenuti a fornire programmi di qualità. Devono inoltre essere in grado, a fronte della concorrenza di altri enti simili, di raccogliere positivamente le sfide della nostra era, trasmettendo eventi di interesse globale, come i Giochi olimpici, la Coppa del mondo e così via. Sfortunatamente, oggi, non tendiamo a muoverci in questa direzione per il semplice fatto che, dato che le società private dispongono di risorse finanziarie superiori, la televisione pubblica non può permetterselo. Di conseguenza, i cittadini non potranno guardare questi eventi né molti altri programmi.
Per concludere, vorrei sottolineare che quanto disponibile attualmente sul mercato e gli interessi dei media commerciali nella definizione dell'ambito di competenza e di attività delle emittenti pubbliche non è riconducibile a un interesse più generale, con determinate eccezioni ovviamente, e la Commissione deve tenerne seriamente conto.
(ES) Signor Presidente, signora Commissario, vorrei innanzi tutto augurare al commissario Kroes una pronta guarigione.
Vorrei poi formulare qualche commento di natura generale in merito alla revisione della comunicazione sulla radiodiffusione. In primo luogo, giudico positiva la revisione avviata dalla Commissione, poiché consentirà un adattamento dei contenuti del 2001 in funzione delle trasformazioni avvenute nel settore delle tecnologie e nel diritto comunitario.
Tale revisione, inoltre, mantiene vivo lo spirito della comunicazione del 2001, volta a riconoscere il ruolo essenziale del servizio pubblico di radiodiffusione nel garantire la qualità della democrazia e il pluralismo. Mi riferisco essenzialmente ai principi per cui spetterebbe agli Stati membri definire e delimitare il rilascio e il contenuto delle licenze di servizio pubblico emesse a favore dei relativi enti pubblici, godendo della libertà di scegliere il modello di funzionamento ed evitando, pertanto, ogni distorsione della libera concorrenza.
Inoltre, le licenze dovrebbero essere assegnate a una specifica società o gruppo per il tramite di una delibera formale ed essere oggetto di un'attività di supervisione esterna ed indipendente. A tale riguardo, mi preme sottolineare il ruolo vitale delle autorità normative del settore audiovisivo.
Per quanto concerne le aggiunte più significative alla proposta, accolgo con favore i controlli ex ante sulla fornitura di nuovi servizi da parte delle emittenti pubbliche, ma solo a fronte di una sufficiente flessibilità che consenta di adattare tali controlli al modello istituzionale di ogni Stato membro e di attuarli in maniera graduale.
Infine, ritengo si debba verificare attentamente la possibilità che alcuni servizi preposti alla fornitura di contenuti audiovisivi nell'ambito del servizio pubblico vengano finanziati dai cittadini che ne usufruiscono, tenendo conto sia della natura libera e universale del servizio pubblico audiovisivo, sia del rischio di esclusione in cui si potrebbe incorrere nel caso in cui questo metodo di finanziamento venga accettato. Spero che la Commissione tenga in considerazione questi commenti.
(EN) Signor Presidente, è chiaro che qui sono in gioco la tensione tra l'interesse pubblico e il suo ruolo nella società, da una parte, e l'impatto della concorrenza leale e il funzionamento del mercato interno, dall'altra. I confini tra il servizio pubblico e le emittenti private, o altri mezzi di comunicazione, sono sempre più labili, in modo particolare se si considerano nuovi media come Internet, iPod, SMS e così via.
Come già sottolineato da alcuni oratori, le emittenti pubbliche svolgono spesso un ruolo di primo piano nell'innovazione dei servizi, producendo ovviamente un impatto transfrontaliero e che coinvolge più settori della comunicazione. E' pertanto importante garantire coerenza tra la comunicazione sulla radiodiffusione e il quadro generale dei servizi di interesse economico generale. Si tratta di un aspetto importante che abbiamo già trattato in seno alla commissione parlamentare per i problemi economici e monetari. In particolare i membri del gruppo socialista di questa commissione hanno sottolineato l'importanza di creare una maggiore certezza giuridica per i servizi di interesse economico generale e vorremmo che, a livello politico, venissero adottate una direttiva quadro e una legislazione settoriale in materia.
La consultazione sul progetto di comunicazione, attualmente in esame e presentata dalla Commissione, può essere commentata fino al 15 gennaio ed è importante dare un segnale chiaro per precisare che questo quadro generale più orizzontale sarebbe uno strumento importante per collocare dibattiti come questo sulla radiodiffusione pubblica in un contesto più ampio.
E' fondamentale capire chi stabilisce le regole e il grado di equilibrio tra interessi del mercato e interessi pubblici che esse offrono. Tendo a pensare che il test di mercato citato nella comunicazione dia la precedenza a considerazioni commerciali e di mercato piuttosto che a considerazioni di natura pubblica. Era questo il nostro intento con le nuove regole orizzontali sui servizi di interesse economico generale.
Sono un po' sorpresa nell'apprendere che il gruppo del Partito popolare europeo (Democratici-cristiani) e dei Democratici europei si stia concentrando così tanto su questa materia, visto che i suoi membri erano inizialmente piuttosto perplessi nel sostenere il nostro appello per un quadro più generale. Questa è la dimostrazione, anche per quanto riguarda la radiodiffusione, che, in assenza di un quadro chiaro più ampio che ponga l'accento sugli aspetti di interesse pubblico, sottolineandone la predominanza, è sempre l'interesse del mercato a dominare in questo tipo di dibattito.
Vorrei cogliere l'occasione per reiterare il nostro appello a favore di un quadro per i servizi di interesse economico generale che, orizzontalmente, ripristini l'equilibrio tra tali interessi a favore dell'interesse pubblico.
(NL) Signor Presidente, il servizio pubblico di radiodiffusione è sinonimo di pluralismo, diversità e diversità culturale in Europa, è il cuore della democrazia. Non è una mia invenzione e la Commissione può confermarlo: le emittenti pubbliche rivestono un'importanza nazionale. Sono però ora previsti piani per introdurre un test di mercato che verrebbe condotto preventivamente, in particolare per le attività dei nuovi media. A mio parere, non si tratta di una buona idea, dato che non spetta a Bruxelles imporre preventivamente le modalità con cui gli Stati membri devono organizzare i propri servizi pubblici, modalità che dovrebbero, a mio avviso, essere valutate a livello nazionale e, quindi, senza la necessità di alcun test di mercato obbligatorio.
Vorrei inoltre spendere qualche parola sulla burocrazia. Sebbene io sia in generale a favore di un'accurata attività di controllo, dovremmo evitare di ritrovarci con più norme e maggiori costi per gli Stati membri.
Inoltre, per quanto concerne l'offerta, ritengo che non si dovrebbe operare alcuna distinzione tra servizi vecchi e nuovi dato che, in pratica, la linea di separazione tra gli stessi non è netta. Non ci troviamo di fronte ad un aut/aut; i programmi televisivi spesso vanno di pari passo con i nuovi mezzi di comunicazione e viceversa. Essi sono, anche in Europa, strettamente correlati l'uno all'altro. Non è solo una questione di mercato, ma anche di importanza pubblica delle nostre emittenti pubbliche, che viene riconosciuta universalmente, anche dalla Commissione. Vorrei sapere dalla Commissione se tale aspetto verrà inserito nella versione adattata della comunicazione e se le responsabilità in materia verranno assegnate in maniera adeguata, nella fattispecie agli Stati membri, anche se saranno coadiuvati, nelle proprie attività, dalle norme per i servizi di interesse generale, che dovrebbero essere redatte di concerto con il Parlamento europeo e il Consiglio.
(DE) Signor Presidente, il servizio pubblico di radiodiffusione non è un mero fattore economico. Ero presente all'audizione tenuta dal gruppo del Partito popolare europeo (Democratici-cristiani) e dei Democratici europei la settimana scorsa a Bruxelles. In tale occasione è stata sottolineata l'importanza dell'informazione e della diversità della cultura europea e dell'educazione. Se ben 22 Stati membri sono contrari alla revisione o all'intensificazione a causa delle differenze in termini di condizioni quadro e di mercati, è assolutamente sbagliato scegliere la via di un'amministrazione onerosa, di una procedura di test eccessivamente lunga quale il test ex ante obbligatorio, o di un'ingerenza europea di natura pesantemente burocratica.
Esistono già appositi organi, ovvero i consigli per la radiodiffusione, preposti al controllo di questo servizio pubblico. Stiamo monitorando l'adattamento ai progressi tecnologici e i provvedimenti volti a garantire una concorrenza leale. Io stesso sono membro di un organo di questo tipo, l'Hessischer Rundfunk. La nostra indipendenza è garantita per legge e siamo completamente e debitamente sotto il controllo del pubblico. E' così che funziona una politica sui media efficiente.
. - (CS) Signor Presidente, lo Stato è d'accordo con i miei colleghi parlamentari che sostengono che gli aiuti statali al servizio pubblico di radiodiffusione necessitino di una chiarificazione legislativa. E' quanto chiediamo da tempo all'interno del Parlamento europeo. Vorrei tuttavia attirare la vostra attenzione su altre questioni urgenti che la Commissione deve risolvere il più rapidamente possibile. Tra i numerosi problemi, ne citerò tre. In primo luogo, si rileva la necessità di un'introduzione generalizzata delle piattaforme televisive condivise, tali da comprendere la trasmissione digitale, in particolare nei condomini di proprietà delle cooperative edilizie, nel rispetto delle eccezioni di cui all'articolo 5 delle linee guida di informazione, essendo un problema che tocca milioni di cittadini nei nuovi Stati membri, anche nella Repubblica Ceca. Il secondo punto riguarda il sostegno a una maggiore cooperazione tra i consigli nazionali per i servizi televisivi e di radiodiffusione e le istituzioni europee, in modo tale da garantire una migliore applicazione delle disposizioni in materia di servizio pubblico. Il terzo punto è la necessità di migliorare il livello di coordinamento tra le autorità di vigilanza nazionali per la trasmissione televisiva rispetto alle sanzioni applicabili in caso di trasmissioni inappropriate che minacciano lo sviluppo morale di bambini e giovani.
membro della Commissione. - (EN) Signor Presidente, ringrazio tutti gli oratori per questa fruttuosa discussione che non mancherò di riportare alla mia collega il commissario Kroes.
Vorrei commentare alcune delle vostre osservazioni. Il protocollo di Amsterdam precisa la necessità di trovare un equilibrio tra finanziamenti statali ed effetti sulla concorrenza. Vogliamo che gli Stati membri svolgano un ruolo di primo piano in tal senso, dato che, altrimenti saremo noi a Bruxelles ad intervenire in base ai reclami pervenutici.
Il nostro obiettivo consiste nell'offrire agli Stati membri maggiori possibilità di sviluppo del servizio pubblico di radiodiffusione purché vengano rispettate le disposizioni del trattato in materia di concorrenza. Il servizio pubblico di radiodiffusione deve continuare ad innovare, educare e, naturalmente, intrattenere e la Commissione concorda con questi obiettivi.
Spetta agli Stati membri decidere le modalità per finanziare il servizio pubblico di radiodiffusione, come chiaramente enunciato nel protocollo di Amsterdam. Le emittenti pubbliche potranno sperimentare liberamente nuove iniziative. Il progetto di comunicazione precisa chiaramente che i progetti pilota sono esenti dai test. Abbiamo sempre riconosciuto la possibilità di finanziare una missione di servizio pubblico, che comprende un'ampia gamma di programmi differenti ed equilibrati offerti dalle emittenti pubbliche. Tale prerogativa non verrà pregiudicata in futuro.
La Commissione intende altresì garantire una commistione tra pubblico e privato e promuovere le emittenti pubbliche affinché possano sfruttare le nuove tecnologie per rispondere alle esigenze sociali, democratiche e culturali della società.
Il test di Amsterdam consente agli Stati membri di finanziare i nuovi servizi audiovisivi offerti dalle emittenti pubbliche e tutela la capacità di tenersi al passo con i cambiamenti che avvengono nel settore dei media, sempre in continua evoluzione. Al contempo è anche nell'interesse pubblico mantenere gli incentivi destinati agli operatori privati. L'innovazione da parte delle emittenti sia pubbliche che private è fondamentale per conseguire gli obiettivi di Lisbona e le emittenti pubbliche rimarranno chiaramente libere di lanciare, in futuro, servizi nuovi di qualunque tipo su base commerciale senza una valutazione preventiva.
Vorrei rassicurarvi sottolineando che prendiamo molto sul serio la procedura di consultazione. Sottoporremo il testo a revisione considerando tutte le legittime preoccupazioni così come le proposte del Parlamento e degli Stati membri.
L'ordine del giorno reca la relazione, presentata dall'onorevole Belder, a nome della commissione per il commercio internazionale sulle relazioni economiche e commerciali con i Balcani occidentali.
relatore. - (NL) Signor Presidente, vorrei cogliere quest'occasione per presentare la mia relazione sui rapporti commerciali ed economici con i Balcani occidentali.
Non è un caso se ho iniziato la mia relazione ricordando la prospettiva europea di questi paesi. L'Unione non può continuare a ripetere alla lettera le promesse del passato, come quella di una futura adesione all'UE dei Balcani occidentali formulata in occasione del Consiglio europeo di Salonicco del 2003. No, i Balcani occidentali trarrebbero maggiore vantaggio da un'azione concreta e da procedure di adesione personalizzate piuttosto che da una quasi doverosa retorica.
Vi potreste domandare perché mi stanno tanto a cuore le prospettive di adesione di questi paesi. In primo luogo, sono pienamente convinto che l'Unione europea abbia un debito d'onore da ripagare. Questo punto mi ricorda la discussione su Srebrenica che, speriamo, si terrà in quest'Aula mercoledì sera. Inoltre si tratta di una regione di considerevole importanza strategica per l'Europa. Le specifiche proposte avanzate nella mia relazione sono, nello specifico, una serie di argomentazioni a favore di un ulteriore consolidamento dell'Accordo centroeuropeo di libero scambio (CEFTA). Si tratta di uno strumento fondamentale per incrementare il livello di integrazione regionale della zona, che rappresenta per questi paesi un importante passo nel processo di preparazione all'adesione in tre fasi al mercato europeo e all'Unione europea. Quest'ultima dovrebbe attivare i fondi di preadesione attraverso aiuti di ampio respiro, in modo tale da promuovere il processo di riforma in questi paesi. Anche gli Stati membri possono svolgere un ruolo importante, offrendo una formazione specifica ai funzionari pubblici locali. In tal modo questi paesi saranno in grado di formulare in maniera più ufficiale ambiziosi progetti che possono concorrere all'attribuzione di finanziamenti europei.
Signor Presidente, quando ho iniziato a lavorare su questa relazione, per prima cosa mi sono recato in visita presso il ministero dell'Economia del mio paese, all'Aia, dove ho appreso con piacere che il governo olandese ha avviato un approccio da governo a governo. Si tratta di un'iniziativa che definisco esemplare nella mia relazione, non solo perché è l'approccio adottato dal mio paese, ma perché è modellato appositamente per rispondere alle esigenze specifiche dei Balcani occidentali di poter contare su un supporto attivo ed efficace nel processo di adesione.
Vorrei citare uno specifico aspetto della mia relazione, ossia la cooperazione in materia energetica con i Balcani occidentali, che rappresenta a mio avviso, un tema particolarmente attuale. Data la sua posizione strategica, la regione potrebbe svolgere un ruolo importante nel transito di greggio e gas naturale. L'Unione europea dovrebbe impegnarsi ad adottare una politica energetica esterna. Io sono membro anche della commissione affari esteri. Anni fa abbiamo adottato una solida relazione volta a sostenere la necessità di adottare una politica esterna in materia di energia. Se osserviamo la situazione attuale ci rendiamo conto di come essa giustifichi l'appello rivolto dal Parlamento europeo alla Commissione e al Consiglio. Sicuramente Bruxelles non dovrebbe escludere i propri Stati membri in alcun modo.
Vorrei concludere sottolineando che, in quanto ex giornalista, ho avuto modo di recarmi nei Balcani numerose volte. Ecco spiegati il mio coinvolgimento e la mia empatia nei confronti di questa regione. Ai fini della mia relazione, ho utilizzato il budget a disposizione per le trasferte per effettuare alcuni viaggi di studio insieme allo staff della commissione per il commercio internazionale, in particolare Roberto Bendini, e al mio assistente, Dick Jan Diepenbroek. I viaggi in Serbia e nel Kosovo si sono rilevati particolarmente utili e la settimana prossima spero di andare in Albania. In breve, anche se porto a termine la relazione questa sera, per me il lavoro non è ancora finito, né per me né per le istituzioni europee. Se vogliamo davvero avvicinare questa regione a Bruxelles e dimostrare la nostra volontà con un adeguato grado di dedizione e di sostegno attivo, allora avremo ogni diritto di esigere, in cambio, che i processi di riforma e di adesione vengano gestiti con impegno, mi sembra evidente. E' stato davvero un piacere per me lavorare su questa relazione e spero che ne seguiranno altre, una per ogni paese dei Balcani occidentali.
membro della Commissione. - (EN) Signor Presidente, innanzi tutto vorrei congratularmi con l'onorevole Belder per l'ottima relazione, che giunge proprio in un momento in cui i Balcani occidentali si stanno avvicinando sempre più all'Unione europea e offre una panoramica completa delle questioni in gioco nei loro rapporti economici e commerciali con l'UE. Vorrei soffermarmi su alcuni punti evidenziati dalla sua relazione.
I Balcani occidentali, in quanto regione, rappresentano un partner chiave e di grande valore per l'Unione europea. L'ultima comunicazione della Commissione sui Balcani occidentali del marzo 2008 ribadisce il saldo impegno dell'Unione nei confronti della prospettiva europea della regione e conferma, inter alia, l'importanza dell'Accordo centroeuropeo di libero scambio per lo sviluppo economico della regione. La Commissione concorda con il relatore sul fatto che la prospettiva dell'adesione all'Unione europea può fungere da catalizzatore per uno sviluppo economico sostenibile e per garantire pace e stabilità nella regione. La Commissione concorda inoltre sull'importanza fondamentale dell'adempimento dei criteri di Copenhagen ai fini della valutazione dell'idoneità di questi paesi ad aderire all'Unione europea. Quest'ultima è il principale partner commerciale dei Balcani occidentali e per questo rapporti economici più stretti tra l'Unione europea e la regione sono vitali per promuoverne la crescita economica.
Come giustamente sottolineato nella relazione, la liberalizzazione e l'integrazione degli scambi commerciali costituiscono delle pietre miliari nel processo di stabilizzazione e di associazione e l'Unione europea ha perseguito tale obiettivo a tre livelli.
In primo luogo, a livello bilaterale, l'Unione europea ha concesso regimi preferenziali unilaterali ai Balcani occidentali sin dal 2000 per agevolare l'accesso delle loro esportazioni verso i mercati europei. La Commissione ha negoziato una serie di accordi di libero scambio nell'ambito degli accordi di stabilizzazione e associazione nell'intento di creare le condizioni adatte per le riforme politiche ed economiche e di gettare le basi per l'integrazione dei Balcani occidentali nell'Unione europea, per esempio attraverso un allineamento all'acquis.
In secondo luogo, a livello regionale, la Commissione europea ha assunto il ruolo di mediatore nei negoziati sull'Accordo centroeuropeo di libero scambio (CEFTA) e ha deciso di fornire sostegno finanziario e assistenza tecnica alla segreteria del CEFTA e alle parti ai fini dell'attuazione dell'accordo. La Commissione europea attribuisce inoltre grande valore alla titolarità regionale dell'accordo e riconosce che il CEFTA è fondamentale per una più profonda integrazione regionale e per preparare il campo alla piena partecipazione finale dei Balcani occidentali al mercato unico europeo. L'accordo, inoltre, ha creato tutte le strutture necessarie per discutere le questioni commerciali a livello regionale e bilaterale. Questo aspetto è essenziale per agevolare e approfondire la cooperazione regionale e i rapporti di buon vicinato. La Commissione europea continuerà a monitorare l'attuazione dell'accordo e a rendere conto dei progressi registrati in tal senso per il tramite della sua relazione annuale sul processo di accesso e preadesione.
In terzo luogo, a livello multilaterale, la Commissione ha sostenuto l'accesso dei paesi della regione all'Organizzazione mondiale del commercio, essendo questo un passo imprescindibile ai fini di un'efficace partecipazione all'economia globalizzata. L'Unione europea ha mobilitato tutti gli strumenti di politica disponibili per sostenere i paesi dei Balcani occidentali nell'impegno da loro profuso ai fini delle riforme e della cooperazione regionale. Lo strumento per l'assistenza preadesione è importante per venire incontro alle esigenze di sviluppo a lungo termine della regione. Il finanziamento totale per l'attuale quadro finanziario per il periodo 2007-2013 è pari a 11,5 miliardi di euro. Infine, ma non per questo meno importante, la Commissione europea ha avviato un dialogo con tutti i paesi interessati della regione per definire una tabella di marcia atta ad abolire il regime dei visti.
Alla luce di quanto detto, vorrei rassicurarvi sul fatto che la Commissione sta intraprendendo tutte le azioni necessarie per potenziare i rapporti commerciali con i Balcani occidentali e avvicinare il più possibile l'economia di questi paesi all'Unione europea. Vorrei infine congratularmi di nuovo con il relatore per l'ottimo lavoro e sono lieta di ribadire che la Commissione ne condivide l'approccio generale.
per iscritto. - (RO) Vorrei esprimere il mio sostegno e apprezzamento per la relazione presentata dall'onorevole Belder, dal momento che raccomanda misure economiche specifiche finalizzate alla prospettiva europea dei popoli dei Balcani occidentali. Vorrei attirare la vostra attenzione su tre aspetti:
1. Dobbiamo riconoscere realisticamente che la Serbia è un attore chiave per il successo del processo di stabilizzazione e associazione, mentre l'Unione europea deve portare avanti il suo impegno per guadagnarsi la fiducia e l'amicizia a lungo termine del popolo serbo.
2. In futuro, non dovrebbero più essere ammesse tendenze separatiste etniche e dichiarazioni unilaterali di indipendenza per territori quali il Kosovo, l'Ossezia del Sud, l'Abkhazia, la Transnistria, Cipro Nord, eccetera. Il principio dell'integrità territoriale degli Stati è sacro e deve essere rispettato in futuro.
3. Al contempo dobbiamo sostenere con vigore il rispetto degli standard europei in materia di diritti delle minoranze nazionali negli stati dei Balcani occidentali, compresi i diritti delle comunità rumene che vivono in Craina, in Vojvodina, in Istria e nell'ex Repubblica iugoslava di Macedonia. Tali diritti devono essere rispettati in modo tale da escludere qualsivoglia propensione all'autonomia territoriale su basi etniche o aspirazione nei confronti dei diritti etnici collettivi, che hanno già dimostrato il proprio potenziale nello scatenare conflitti e sanguinose guerre.
L'ordine del giorno reca la relazione, presentata dall'onorevole McGuinness, a nome della commissione agricoltura e sviluppo rurale, sulla politica agricola comune e la sicurezza alimentare globale.
relatore. - (EN) Signor Presidente, quando ho iniziato a lavorare su questa relazione, la questione della sicurezza alimentare globale occupava un posto predominante nell'agenda politica, mentre ora è passata relativamente in secondo piano. Rimane tuttavia motivo di preoccupazione, dal momento che più di un miliardo di persone al mondo soffrono di fame o denutrizione; ogni giorno trenta mila bambini muoiono di malattie legate alla fame o alla povertà. Le statistiche sono terrificanti. E' necessario quindi concentrarsi in via prioritaria sulle iniziative da intraprendere per produrre sufficienti generi alimentari e per garantirne alle persone il libero accesso.
Vorrei ringraziare la Commissione per aver collaborato con me nella stesura di questa relazione, ma anche le numerose commissioni parlamentari, in particolare la commissione sviluppo, che ovviamente sono state coinvolte nei lavori.
In quattro minuti è impossibile rendere giustizia al contenuto di questa relazione, ma vorrei comunque evidenziare alcuni punti che ritengo importanti. In primo luogo, il fatto di aver inserito la politica agricola comune e la sicurezza alimentare globale in uno stesso titolo suggerisce che la vecchia prassi di criticare aspramente la politica agricola comune accusandola di essere la causa di tutti i mali del mondo in via di sviluppo fa ormai parte del passato. Siamo ora coscienti che la politica agricola comune ha garantito la sicurezza alimentare ai cittadini europei e rappresenta un modello in grado di indicarci la strada da seguire anche nei paesi in via di sviluppo in termini di produzione alimentare.
E' evidente che, nel corso dell'ultimo decennio, abbiamo permesso che lo sviluppo agricolo perdesse predominanza nei programmi politici e per lo sviluppo. Per un certo periodo abbiamo destinato una parte consistente dei nostri aiuti allo sviluppo alla promozione dell'agricoltura e ai progetti sulla produzione alimentare. La situazione oggi è cambiata, sebbene, data l'impennata dei prezzi dei generi alimentari, si stia a mio avviso iniziando a prestare nuovamente attenzione all'agricoltura, sia nell'Unione europea sia a livello globale.
Questo significa offrire, ai paesi che ne hanno le risorse, la possibilità di coltivare generi alimentari, nonché aiutare questi paesi e le loro piccole aziende agricole a produrre localmente in modo tale da soddisfare il proprio fabbisogno. Questo implica non di soltanto fornire gli ingredienti di base per la produzione alimentare, come semi e fertilizzanti, ma anche le conoscenze, i servizi di consulenza e di assistenza alle famiglie di agricoltori nei paesi in via di sviluppo, in modo tale da consentire loro di produrre il necessario per far fronte al proprio fabbisogno.
Possiamo riuscirci. Abbiamo gli esempi del Malawi e di altri paesi che sono stati in grado di uscire da una situazione di estrema carestia avviando attività di produzione di generi alimentari. Per riuscirci sono però necessarie iniziative di politica pubblica e soprattutto che l'Unione europea, dato il suo considerevole coinvolgimento nel mondo in via di sviluppo, spinga questi paesi ad esaminare il proprio sistema agricolo e a stimolare la produzione alimentare interna.
La questione della domanda e dell'offerta è imprescindibile e molto delicata se si pensa all'aumento della popolazione mondiale, stimata intorno pari al 40 per cento entro il 2050. Il problema della concorrenza, come abbiamo avuto modo di notare, tra produzione di generi alimentari destinati all'uomo, di mangimi animali e di carburante riveste ovviamente un'importanza fondamentale. Suppongo che, in quest'ottica, ci si debba soffermare sulla questione della ricerca e dello sviluppo.
Ritengo, infatti, che non ci siamo attivati a sufficienza in termini di ricerca e sviluppo. In Europa ci eravamo concentrati sulla necessità di produrre di meno, trascurando forse la necessità di valutare le efficienze della produzione agricola e di produrre di più in futuro.
Uno dei messaggi chiave che vorrei trasmettere nel poco tempo a mia disposizione è il seguente: gli agricoltori di tutto il mondo produrranno generi alimentari solo se tale attività sarà per loro fonte di reddito. Per cui, adesso, sono i politici ad essere sotto pressione; devono agire nel modo giusto, adottando politiche in grado di garantire agli agricoltori un reddito sicuro. Ma come? Garantendo prezzi stabili e valutando i costi della produzione alimentare. Se non riceveranno questo stimolo in termini di reddito, gli agricoltori getteranno la spugna.
Questo è un avvertimento. Un anno fa stavamo discutendo dei prezzi eccessivi delle materie prime. Oggi, per esempio, i cereali si accumulano nei magazzini senza che ci sia un mercato pronto ad assorbirli. Questi agricoltori produrranno di meno la prossima stagione, inasprendo ulteriormente il problema a più lungo termine della sicurezza alimentare globale.
Questa relazione è ricca di contenuti. Spero che i colleghi parlamentari la sostengano e vorrei ringraziare ancora tutte le persone che hanno mostrano un grande interesse nei suoi confronti.
membro della Commissione. - (EN) Signor Presidente, la Commissione accoglie con favore la relazione stilata dall'onorevole McGuinness, nonché l'intenso dibattito tenutosi all'interno delle varie commissioni parlamentari sugli aspetti correlati a questo argomento così attuale, che vanno dal commercio ai biocarburanti, dal monitoraggio dei prezzi alla politica degli investimenti, passando per la crisi finanziaria, il cambiamento climatico e l'utilizzo delle risorse idriche in agricoltura.
La Commissione condivide l'ampia analisi delle cause della crisi alimentare che ha colpito molti paesi in via di sviluppo nella prima parte del 2008. La Commissione continuerà ad analizzare la correlazione tra prezzi dei generi alimentari e prezzi dell'energia. Questo legame causa-effetto è una questione estremamente complessa, dato che implica un'interazione tra numerosi fattori dell'offerta e della domanda. I prezzi dell'energia non sono che uno solo di questi fattori, pur avendo conseguenze dirette e indirette, e per questo il tema dei biocarburanti è stato discusso in dettaglio nel corso di numerose sessioni del Parlamento europeo. Si rileva una differenza evidente tra la politica dell'Unione europea e degli Stati Uniti per quanto concerne il dirottamento della produzione di cereali verso i biocarburanti. La politica europea in materia non riduce la disponibilità di generi alimentari, poiché le quantità di materie prime utilizzate per i biocarburanti sono molto limitate su scala globale.
Anche se l'Unione europea si sta avvicinando all'obiettivo del 10 per cento, l'impatto sui prezzi dei generi alimentari sarà contenuto, in particolare per due motivi. In primo luogo, sempre più biocarburanti verranno prodotti a partire da materie prime non alimentari o da residui o scarti. In secondo luogo, l'efficienza delle tecniche di produzione dei biocarburanti migliorerà ulteriormente e le rese medie continueranno ad aumentare.
Una politica europea sostenibile in materia di biocarburanti è, in generale, una politica a favore dei meno abbienti. Offrirà nuove opportunità a due terzi dei poveri di tutto il mondo che vivono in zone rurali e dipenderà pertanto da un settore agricolo prospero. Tuttavia, non tutti i gruppi ne beneficeranno in ugual misura. La Commissione si impegna a monitorare da vicino gli effetti sulla sicurezza alimentare e sui prezzi dei generi alimentari.
L'Unione europea si è già attivata per affrontare la questione della sicurezza alimentare globale adattando la politica agricola comune ai cambiamenti del mercato e alla situazione globale. La valutazione dello stato di salute della PAC, di recente adozione, provvederà ad ammodernare, semplificare e snellire tale politica, eliminando le restrizioni che gravano sugli agricoltori e aiutandoli quindi a rispondere in maniera più efficace ai segnali provenienti dal mercato e ad affrontare nuove sfide.
L'accordo sulla valutazione dello stato di salute della PAC abolisce il ritiro dei seminativi, aumenta le quote latte per giungere gradualmente alla loro abolizione nel 2015 e converte l'intervento di mercato in un vero e proprio programma di garanzia.
Sono state prese in considerazione anche nuove sfide, quali il cambiamento climatico, la gestione delle risorse idriche, le energie rinnovabili e la biodiversità, che avranno tutte un impatto sui paesi in via di sviluppo.
La PAC non rimarrà statica dopo il 2013 ed è già stato avviato il dibattito preliminare dopo la riunione informale dei ministri dell'Agricoltura di settembre ad Annecy. La PAC del futuro dovrà essere inserita in un contesto più ampio, di cui saranno parte integrante lo sviluppo sostenibile, la competitività e gli equilibri alimentari globali.
Numerosi eventi di alto profilo hanno contribuito a collocare la sicurezza alimentare globale ai primi posti dell'agenda internazionale. Si nota, a livello internazionale, un chiaro movimento di comprensione e riconoscimento volto a conferire allo sviluppo agricolo e rurale un posto di primo piano nei programmi politici su scala nazionale, regionale e, presumibilmente, continentale. Durante l'incontro intercollegiale con l'Unione africana del mese di ottobre è stato per esempio affrontato nel dettaglio il tema dell'agricoltura e della sicurezza alimentare, dibattito che intendiamo intensificare nel corso dell'anno.
Infine, ma non per questo meno importante, la Commissione deve dare seguito alla dichiarazione dei leader del G8 sulla sicurezza alimentare globale. Nella preparazione all'adozione da parte del Consiglio dello strumento alimentare il 16 dicembre, la Commissione europea ha già avuto un fruttuoso dibattito con una task force di alto profilo delle Nazioni Unite.
La Commissione europea attende con trepidazione l'attuazione del quadro d'azione generale ed è convinta che il partenariato globale sull'agricoltura e la sicurezza alimentare, che sta gradualmente prendendo forma, svolgerà un ruolo di primo piano nell'attuazione delle varie raccomandazioni formulate in questa relazione, relative, per esempio, al modo migliore per sostenere le piccole aziende agricole e al tipo di politiche commerciali da adottare per contribuire alla sicurezza alimentare, in particolare nelle comunità più vulnerabili.
Saranno naturalmente da evitare le restrizioni e i divieti di esportazione e bisognerà prevedere una maggiore, e non una minore, liberalizzazione degli scambi. La soluzione del problema della sicurezza alimentare passa anche attraverso un potenziamento dei flussi commerciali.
La Commissione spera che l'audace passo compiuto dalle istituzioni europee volto a stanziare un miliardo di euro a complemento degli altri strumenti finanziari destinati a rispondere alla crisi alimentare, di breve, medio e lungo termine, venga seguito da altri donatori.
La riunione ad alto livello di Madrid sulla sicurezza alimentare per tutti del 26 e 27 gennaio rappresenta sicuramente un evento di primo piano per proiettare il dibattito verso una nuova dimensione, tesa a individuare le priorità chiave per affrontare il problema della fame nel mondo.
La Commissione europea continuerà a svolgere un ruolo pro-attivo nel contributo alla sicurezza alimentare globale e la relazione McGuinness si configura sicuramente come un'efficace analisi sulle possibili strade che l'Unione europea e la comunità internazionale in senso ampio potrebbero seguire.
per iscritto. - (FR) L'azione adottata dal Parlamento sulla scia delle sommosse per l'aumento dei prezzi dei generi alimentari ha consentito di stanziare un miliardo di euro per combattere la crisi alimentare. Al di là di questa misura di emergenza, vorrei sottolineare la necessità di una strategia internazionale a lungo termine fondata sull'agricoltura locale e di sussistenza e adeguata sia alle esigenze delle popolazioni sia al potenziale dei territori.
Effettivamente l'incremento demografico mondiale, il surriscaldamento globale, la produzione incontrollata di biocarburanti e le speculazioni aggressive sono tutti fattori che innalzano la tensione nei mercati agricoli. Tali elementi indicano che la crisi non sarà di breve durata e che le politiche pubbliche, nella loro globalità, dovranno essere ridisegnate in modo tale da migliorare i metodi di produzione e la regolamentazione dei mercati internazionali.
Ritengo che la PAC, privata dei suoi eccessi e delle sue imperfezioni, potrebbe diventare un esempio di politica efficiente, equa e responsabile, in grado di affrontare la sfida alimentare e conciliare economia, società e ambiente. Potrebbe altresì aiutare i paesi in via di sviluppo grazie alla condivisione delle tecniche, delle conoscenze e delle esperienze europee. L'Europa, tuttavia, dovrebbe innanzi tutto concentrarsi sulla riforma normativa del commercio internazionale in modo tale che stesse queste norme non siano in conflitto con il diritto dei singoli paesi di sostenere l'agricoltura nazionale per garantire la propria sicurezza alimentare.
Gli accordi internazionali e regionali si sono dimostrati incapaci, ad oggi, di normalizzare l'offerta di mercato e il commercio e di tutelare la trasparenza e la stabilità dei prezzi per i prodotti agricoli.
La regolamentazione dei mercati agricoli dovrebbe fondarsi su una strategia a lungo termine con misure efficienti, nonché sull'organizzazione e l'informazione dei produttori sulle condizioni e sulle prospettive di mercato.
Il principio alla base di una tale politica consiste nel definire un programma di garanzia del reddito contro i rischi e le crisi derivanti da fenomeni naturali avversi o da distorsioni del mercato, nonché contro cali dei prezzi diffusi e che si protraggono eccessivamente nel tempo.
sistemi europei ed internazionali per il monitoraggio della produzione e del mercato che fungano da sistema di allarme preventivo per individuare le tendenze della produzione;
un sistema europeo per il monitoraggio del mercato e per la registrazione delle variazioni dei prezzi dei prodotti e dei fattori di produzione agricoli, che potrebbe essere associato a un sistema internazionale simile monitorato dalla FAO.
Sarebbe inoltre una buona idea se il futuro accordo sul ciclo di Doha comprendesse anche le situazioni di emergenza che giustificano la fornitura di aiuti alimentari, dato che le sue disposizioni, ad oggi, non sono vincolanti.
per iscritto. - (RO) Le conclusioni cui è giunta l'onorevole McGuinness nella sua relazione sulla sicurezza alimentare globale sono ora ben evidenti anche in Romania. Ci troviamo di fronte a un aumento dei prezzi di tutti i generi alimentari di base a seguito della svalutazione della valuta nazionale, dell'aumento dei prezzi delle materie prime e dei prestiti contratti dalle industrie di trasformazione.
Inoltre, a causa del surriscaldamento globale, si registrano sempre più spesso calamità naturali che distruggono i raccolti. In realtà gli agricoltori dei nuovi Stati membri sono i più svantaggiati in queste situazioni, poiché il livello di sovvenzioni ad essi concesse è inferiore rispetto agli altri Stati membri.
Per questo, in base agli emendamenti proposti, mi sono appellato alla Commissione affinché esamini la possibilità di creare dei meccanismi di intervento a livello europeo, indipendentemente dagli aiuti specifici concessi per l'assicurazione dei raccolti, in modo tale da prevenire e combattere gli effetti del surriscaldamento globale.
Gli standard europei imposti ai produttori di generi alimentari sono rigorosi e per questo motivo i prezzi dei generi alimentari nell'Unione europea sono elevati. Sono fermamente convinto, tuttavia, che l'agricoltura possa rappresentare il trampolino di lancio per la ripresa delle economie europee colpite dalla crisi globale e che lo sviluppo di fonti di energia rinnovabile possa influire positivamente sul settore agro-alimentare.
Adottando le necessarie misure cautelative, è possibile incrementare la produzione di biocarburanti senza mettere in pericolo l'ambiente o le riserve alimentari necessarie a livello globale.
per iscritto. - (FR) Questa relazione sulla PAC e sulla sicurezza alimentare globale ci ha offerto un'ottima occasione per riflettere sulle possibilità per garantire che l'agricoltura europea svolga un ruolo di primo piano nel raggiungimento di un equilibrio alimentare globale. In effetti, sebbene sia necessario aumentare la produzione mondiale di generi alimentari, la proporzione degli aiuti allo sviluppo destinati all'agricoltura è in costante declino dagli anni Ottanta. Per questo ho presentato alla commissione agricoltura e sviluppo rurale una serie di emendamenti volti a rendere questa relazione ancora più ambiziosa e, in particolare, a sollecitare l'adozione da parte della Commissione europea di una strategia generale sulle questioni legate alla sicurezza alimentare, contribuendo così a una maggiore coerenza delle politiche europee nel loro insieme.
Sebbene accolga con favore l'accento posto dal testo sul ruolo cruciale della PAC per conseguire l'obiettivo della sicurezza alimentare, osservo con rammarico come la relatrice sembri a favore di un maggiore allineamento al mercato della politica agricola e ritenga le iniziative di tutela ambientale responsabili del calo della produzione agricola in Europa. Questa posizione è, a mio avviso, del tutto erronea. Ritengo invece necessario affrontare il problema del cambiamento climatico nell'ottica dello sviluppo di nuovi modelli che consentano una maggiore e migliore produzione.
per iscritto. - (FR) Oggi l'Unione europea deve migliorare urgentemente la propria sicurezza alimentare e affrontare importanti sfide. In primo luogo, vorrei sottolineare che la produzione agricola dovrà necessariamente raddoppiare entro 30 anni, poiché la popolazione mondiale conterà 9 miliardi di persone entro il 2050, mentre 860 milioni di persone continueranno a morire di fame. Tale sviluppo dovrà essere sostenibile e fondarsi soprattutto sull'agricoltura locale.
Le notevoli fluttuazioni nei prezzi globali dei generi alimentari, unitamente a una corretta gestione delle riserve mondali, rappresentano un'ulteriore sfida. Per garantire un reddito equo agli agricoltori europei, sono a favore dell'adozione sia di un sistema di polizze assicurative in grado di garantire loro una maggiore protezione contro le fluttuazioni dei prezzi, sia di iniziative tese a istituire un regime di inventario globale dei generi alimentari.
Infine, in vista dell'aumento del commercio di animali e piante, l'Unione europea ha il dovere di attuare una strategia efficiente per prevenire qualsivoglia crisi sanitaria in Europa, una strategia basata sulla prevenzione, sulla tracciabilità e sulla rapidità di reazione. In questo modo, a seguito anche della recente decisione del Consiglio dei ministri di rafforzare e armonizzare gli accordi sul controllo delle importazioni, i nostri concittadini potranno godere di una maggiore garanzia sulla qualità dei generi alimentari.
Ora come non mai l'agricoltura svolge un ruolo centrale della per la crescita e lo sviluppo. Dobbiamo pertanto tutelarla ad ogni costo!
per iscritto. - (RO) La crisi alimentare globale, imputabile al costante aumento dei prezzi del granoturco, del frumento e dell'energia, l'incremento demografico globale e il cambiamento climatico hanno portato a una serie di sommosse e rivolte che, se non vengono risolte a breve, potrebbero destabilizzare paesi e regioni di tutto il mondo. E' particolarmente allarmante il divario che si è venuto a creare tra l'indice di incremento demografico, che potrebbe portare la popolazione mondiale a superare i 9 miliardi di persone entro il 2050, e la riduzione delle riserve alimentari mondiali. A causa di questa situazione, con tutta probabilità i conflitti per il petrolio cederanno il passo ai conflitti per l'acqua potabile e il cibo o a una lotta per la sopravvivenza. Attualmente l'Unione europea è il principale donatore di aiuti umanitari, ma le riserve alimentari stanno iniziando ad esaurirsi e i paesi in via di sviluppo, in particolare in Africa, necessitano di maggiore sostegno nella lotta contro la povertà e la fame cronica. Ridurre la dipendenza dell'agricoltura dalle fonti di energia di origine fossile, utilizzare prodotti organici, mantenere fertili i terreni e adattare la politica agricola comune alla situazione della crisi alimentare sono solo alcuni degli elementi chiave che devono essere presi in considerazione per uscire da questa impasse.
per iscritto. - (HU) L'incognita più importante che il settore agricolo europeo deve affrontare nel 2009 riguarda gli effetti della crisi economica globale sulla produzione e sul consumo di prodotti agricoli. Questo sarà anche uno dei temi centrali della Seconda accademia agraria ungherese che sto organizzando di concerto con il viceministro dell'Agricoltura e dello Sviluppo rurale del mio paese, Zoltán Gőgös, prevista per il 17 aprile 2009 nella città di Pápa. Dal 2006 il prezzo del grano sul mercato internazionale è triplicato, mentre quello del frumento è aumentato del 180per cento; i prezzi dei generi alimentari sono aumentati in generale dell'83 per cento. Entro il 2050 la popolazione mondiale sarà aumentata toccando quota 9 milioni di persone e per soddisfare le nuove esigenze sarà necessario raddoppiare la produzione agricola. I tempi in cui i prezzi dei generi alimentari erano piuttosto bassi sono ormai passati. E' dunque estremamente importante preservare e, laddove possibile, potenziare la capacità agricola dell'Unione europea. E' inaccettabile pensare che la produzione agricola dell'Unione europea sarebbe dovuta diminuire a seguito delle riforme settoriali della PAC. Per citare un paio di esempi basta ricordare la riforma dello zucchero, che ha portato alla scomparsa dell'industria dello zucchero in Ungheria, o le sovvenzioni concesse per l'estirpazione delle viti nell'ambito della politica di riforma del settore vitivinicolo. Il disaccoppiamento dei finanziamenti diretti all'agricoltura dalla produzione si muove sempre in questa direzione.
Dobbiamo trovare il giusto equilibrio tra produzione alimentare e produzione di biocarburanti e quest'ultima non deve rappresentare una minaccia per la sicurezza alimentare globale. Il programma per il bioetanolo degli Stati Uniti ha contribuito in maniera significativa all'impennata dei prezzi dei generi alimentari nel 2008. Sulla scia di queste esperienze, l'Unione europea deve riesaminare i primi impegni presi in relazione alle proporzioni di biocarburanti. Infine, sollecito un'azione rapida a livello europeo contro la creazione di monopoli tra i grandi distributori del settore alimentare, in modo tale da tutelare i produttori.
per iscritto. - (RO) L'aumento dei prezzi dell'energia, condizioni meteorologiche avverse e l'aumento della domanda di energia legata all'incremento dell'indice demografico mondiale si sono tradotti in un innalzamento dei prezzi dei generi alimentari. Chiedo con urgenza alla Commissione di studiare la relazione esistente tra l'aumento dei prezzi dei generi alimentari e l'incremento dei prezzi dell'energia, in particolare per i combustibili utilizzati.
Il settore agricolo deve migliorare la propria efficienza energetica. L'incremento della proporzione di colture destinate ai biocarburanti e l'utilizzo di energie rinnovabili potrebbero sortire un impatto positivo sul settore agro-alimentare, colpito dall'aumento dei prezzi di fertilizzanti e pesticidi, nonché dei costi di trasformazione e trasporto. Invito la Commissione a monitorare da vicino gli effetti dell'incremento della produzione di biocarburanti nell'Unione europea e nei paesi terzi in termini di variazioni nell'uso dei terreni, fluttuazioni dei prezzi dei prodotti alimentari e accesso ai generi alimentari.
Gli incentivi per promuovere la coltivazione sostenibile di colture adatte alla produzione energetica non dovrebbero mettere a repentaglio la produzione di generi alimentari. Ritengo necessaria la ricerca nel settore agricolo per potenziare la produttività delle aziende agricole. Invito inoltre gli Stati membri a cogliere appieno tutte le possibilità offerte in tal senso dal settimo programma quadro per la ricerca e lo sviluppo tecnologico e ad adottare provvedimenti tesi a migliorare la produzione agricola in modo sostenibile ed efficiente sotto il profilo energetico.
L'ordine del giorno reca la relazione, presentata dall'onorevole Gottardi, a nome della commissione problemi economici e monetari, sulle finanze pubbliche nell'UEM 2007-2008.
relatrice. - Signor Presidente, Signora Commissaria, onorevoli colleghi, esattamente un anno fa abbiamo preso la decisione di congiungere la relazione su finanze pubbliche 2007 e 2008. I motivi erano almeno due: cercare di essere più tempestivi e tener conto dei segnali di cambiamento in atto. Non era dato ancora a conoscere l'intensità dei cambiamenti, ma era già allora chiaro che analizzare insieme i due anni ci avrebbe consentito un'analisi più completa e adeguata. Niente di più vero! La relazione che voteremo domani è stata aggiornata costantemente.
È evidente infatti lo strettissimo collegamento fra finanze pubbliche e crisi finanziaria ed economica. Basti pensare alla destinazione di risorse per salvataggi di banche e di gradi imprese, al sostegno del sistema produttivo, tenendo conto della richiesta proveniente soprattutto dalle piccole e medie imprese, e alla protezione contro le ricadute negative della recessione per le cittadine e i cittadini. Tutti provvedimenti che sono all'attenzione delle istituzioni europee e dei singoli paesi membri e che non dovrebbero però intaccare e indebolire le prospettive e il nostro impegno per le generazioni future.
La relazione coinvolge almeno due piani: quello generale e stabile, a valere in ogni situazione, e quello della risposta urgente nei confronti della crisi. Rimane confermato, anzi rafforzato, il principio che finanze pubbliche di qualità e sostenibili sono indispensabili non per i singoli paesi ma per la tenuta dell'economia e del modello sociale europeo. Quanto alle entrate, occorre ampliare la base imponibile senza indebolire il principio della progressività e ridurre la pressione fiscale sul lavoro, soprattutto per i redditi medio-bassi e per le pensioni. Quanto alle spese, occorre valutare il contesto, le esigenze e la composizione della popolazione, con attenzione alle politiche di genere e ai cambiamenti demografici. Più che tagliare indiscriminatamente occorre riqualificare la spesa, riallocare le poste di bilancio, ammodernare le pubbliche amministrazioni.
Un'utile metodologia è quella del gender budgeting, da tempo voluta e promossa dal Parlamento europeo, ma ancora lontana dal diventare di comune applicazione, pur consentendo di aumentare trasparenza, comparabilità, conoscibilità da parte della cittadinanza e quindi di incrementare fiducia e senso di responsabilità.
L'instabilità priva di precedenti va affrontata con punti fermi. Se l'intervento del settore pubblico è ridiventato centrale ed essenziale, diventa indispensabile evitare di ripetere errori che sarebbero ancora più imperdonabili e piegare la crisi verso un nuovo modello di sviluppo che sia davvero ambientalmente e socialmente sostenibile.
Quando si parla di coordinamento a livello europeo, si deve pensare ad avere una propria governance in funzione anticiclica e con impegni condivisi e unidirezionali, rafforzando la lotta all'evasione e ai paradisi fiscali e collegando i piani nazionali. In caso di intervento di sostegno alle imprese, vanno valutate le ricadute in relazione alla concorrenza, al funzionamento del mercato interno, al level playing field, garantendo supervisione, accountability, limitazioni e comportamenti conseguenti. La revisione del patto di stabilità e crescita consente una flessibilità controllata, da impiegare con attenzione e lungimiranza.
Vanno rilanciate le politiche macroeconomiche ed investimenti comuni nei settori strategici predeterminati e con strumenti quali ad esempio quello degli eurobond e con grande attenzione anche a livello subnazionale e ai piani di stabilità regionali. La relazione ha ricevuto un ampio consenso in commissione economica, dato il convergere della maggior parte dei gruppi politici su questa visione. Spero davvero che questo preluda ad un buon risultato del voto di domani!
membro della Commissione. - (EN) Signor Presidente, la Commissione accoglie con favore la relazione Gottardi, il cui contenuto è in linea con quello di due precedenti relazioni della Commissione sulle finanze pubbliche nell'UEM del giugno 2007 e 2008. La Commissione concorda con gli ultimi tre emendamenti presentati dalla relatrice il 7 gennaio.
La relazione del Parlamento europeo conferma che il Patto di stabilità e crescita (PSC), nella sua versione rivista, finora sta funzionando come previsto. In particolare, molti Stati membri hanno compiuto considerevoli sforzi per adempiere ai propri obblighi. Dalla riforma del Patto di stabilità e crescita, sono stati applicati sia il braccio correttivo che preventivo, nel pieno rispetto delle disposizioni del patto di riforma, e non si sono registrati casi di indulgenza nell'applicazione.
Tuttavia, la relazione non manca di mettere in evidenza la prospettiva economica decisamente negativa per l'Unione europea e per la zona euro per il 2009. La crescita ha subito un brusco rallentamento, tale da trasformarsi in una vera e propria recessione quest'anno. Anche le prospettive economiche generali per il 2010 sono scoraggianti, per cui la Commissione concorda con il Parlamento europeo quando afferma che è ora essenziale supportare la domanda adottando misure discrezionali di politica fiscale.
Ciononostante, la politica fiscale deve essere mantenuta a un livello sostenibile, in funzione delle aspettative di una risoluzione ordinata della crisi. A tale proposito la Commissione condivide le preoccupazioni del Parlamento riguardo la sostenibilità a lungo termine delle finanze pubbliche e ribadisce l'importanza della valutazione.
Nell'autunno del 2009 la Commissione emetterà una nuova relazione sulla stabilità a lungo termine delle finanze pubbliche nell'Unione europea. La Commissione concorda inoltre con il Parlamento europeo sul fatto che le spese pubbliche devono essere riorientate in modo tale da migliorarne la qualità in linea con la strategia di Lisbona, orientamento politico che rientra effettivamente nelle linee guida per una politica integrata adottate dal Consiglio europeo. La Commissione sta lavorando a una valutazione più sistematica della qualità dello stanziamento di fondi pubblici che comprenda altresì gli aspetti del bilancio in funzione delle prestazioni.
per iscritto. - (RO) Nella primavera del 2006 dodici Stati membri erano oggetto di una procedura per i disavanzi eccessivi. A seguito dell'attuazione delle raccomandazioni e delle decisioni del Consiglio nel caso di paesi con un disavanzo eccessivo, due anni e mezzo dopo quasi nessuno Stato membro è più coinvolto in questo tipo di procedura. Questo risultato è stato possibile grazie a condizioni economiche favorevoli nel 2006 e nel 2007. Nel periodo 2008-2009 stiamo attraversando una crisi economica che in molti Stati membri si è già tradotta in una recessione, in un aumento del tasso di disoccupazione e in un considerevole numero di fallimenti societari, in particolare tra le piccole e medie imprese. Il piano europeo di ripresa economica prevede considerevoli investimenti pubblici per modernizzare le infrastrutture dei trasporti e dell'energia; anche gli Stati membri stanno sviluppando piani per sostenere le piccole e medie imprese, permettendone la sopravvivenza sul mercato. In tali circostanze, per i paesi membri della zona euro, ma in realtà anche per tutti gli altri, sarà difficile rispettare i criteri di convergenza. Ritengo che le misure debbano essere adottate a livello europeo, in modo tale da consentire agli Stati membri di far fronte alle sfide attuali quali l'invecchiamento della popolazione, l'immigrazione, il cambiamento climatico, eccetera. L'agricoltura, l'istruzione, la salute e i trasporti, settori chiave per lo sviluppo economico dell'Unione europea e per la qualità della vita dei suoi cittadini, devono poter contare su specifiche politiche pubbliche.
Recepimento, attuazione e applicazione della direttiva 2005/29/CE relativa alle pratiche commerciali sleali tra imprese e consumatori nel mercato interno e della direttiva 2006/114/CE concernente la pubblicità ingannevole e comparativa (breve presentazione)
L'ordine del giorno reca la relazione, presentata dall'onorevole Weiler, a nome della commissione per il mercato interno e la protezione dei consumatori, sul recepimento, attuazione e applicazione della direttiva 2005/29/CE relativa alle pratiche commerciali sleali tra imprese e consumatori nel mercato interno e della direttiva 2006/114/CE relativa alla pubblicità ingannevole e comparativa.
relatore. - (DE) Signor Presidente, signora Commissario, onorevoli colleghi, prima di entrare nel merito della mia relazione, vorrei ribadire ancora una volta che la nostra decisione di discutere le nostre relazioni d'iniziativa non è stata corretta. Infatti, assistendo allo svolgimento delle discussioni -senza dialogo, senza contestazioni e senza divergenze - non mi sembra di assistere a una vera e propria discussione parlamentare e spero che la procedura venga modificata al più presto dopo le elezioni europee.
Ciononostante, vorrei ringraziare i colleghi che oggi non sono presenti e con i quali ho collaborato in modo eccellente alla stesura della presente relazione. Vorrei anche ringraziare la Commissione e la segreteria della commissione per il mercato interno.
Durante il dibattito in sede di commissione abbiamo acquisito insieme nuove conoscenze. La commissione per il mercato interno e la protezione dei consumatori ha intenzionalmente posto il dibattito sul recepimento tra i primi punti all'ordine del giorno poiché il termine per il recepimento negli Stati membri era fissato nella seconda metà del 2007, data che non lascia in effetti molto tempo per una direttiva fondamentale per l'armonizzazione. Ciononostante, alcuni Stati membri non hanno ancora recepito la direttiva, certamente a causa della complicata procedura. E' tuttavia interessante notare che tre di questi Stati membri siano membri fondatori, pertanto non si tratta di un problema di incompetenza in materia di legislazione europea. Tre Stati membri non hanno ancora recepito la direttiva, quattro l'hanno recepito in modo non corretto e inadeguato e altri tre Stati membri hanno ricevuto comunicazioni dalla Commissione che potrebbero sfociare in procedimenti legali dinanzi alla Corte di giustizia delle Comunità europee. Sono ancora molti i casi di recepimento inadeguato; tuttavia, durante l'ultima audizione è emerso che due paesi, ovvero il Regno Unito e l'Austria, hanno dimostrato grande impegno e creatività nel recepimento della direttiva, dimostrando che è dunque possibile.
I vantaggi del mercato interno dovrebbero servire gli interessi degli Stati membri. Gli obiettivi della direttiva sono infatti chiarire quali sono i diritti dei consumatori, semplificare gli scambi transfrontalieri, introdurre una regolamentazione equa e affidabile e, naturalmente, rafforzare la certezza giuridica.
Un punto molto importante per noi parlamentari è la tutela dei cittadini e dei consumatori dalle pratiche fraudolente, includendo non solo i consumatori ma anche le piccole imprese e i commercianti. Il nostro obiettivo a medio termine, signora Commissario, è unire le due direttive poiché molte piccole imprese devono affrontare, nel mercato interno, gli stessi problemi dei consumatori. Molti esempi sono sotto gli occhi di tutti, come le pubblicità fastidiose, le pratiche commerciali ingannevoli e aggressive, le frodi informatiche sugli indirizzi di posta - problema molto diffuso in Europa - o le truffe legate alle lotterie, eccetera.
Vorrei, inoltre, ringraziare la Commissione per la rigorosa introduzione del nuovo sistema di indagini a tappeto nei settori delle linee aeree e delle suonerie per cellulari. Speriamo che la Commissione continui a lavorare in questa direzione, sfruttando al meglio le reti create con gli uffici nazionali, assicurandosi che non vengano compromesse le liste nere e che le sanzioni fungano da deterrente - punto particolarmente importante per noi parlamentari.
Vorrei infine sottolineare che, per un recepimento efficace, è necessaria la collaborazione tra gli Stati membri e tra i parlamentari nazionali ed europei e, in conformità con il trattato di Lisbona citato in questa sede, sono a favore di un maggiore controllo da parte dei parlamentari nazionali sui governi nazionali. Ritengo che questi due atti rappresentino un buon punto di partenza.
membro della Commissione. - (EN) Signor Presidente, vorrei innanzi tutto ringraziare l'onorevole Weiler per la sua relazione, i cui contenuti saranno sicuramente presi in considerazione dalla Commissione, ma anche per i commenti espressi sull'attuale procedura.
La Commissione concorda pienamente sull'importanza cruciale di un adeguato recepimento da parte degli Stati membri dei nuovi concetti introdotti dalla direttiva relativa alle pratiche commerciali sleali; è altrettanto importante che le autorità nazionali contribuiscano affinché l'attuazione della direttiva avvenga in maniera uniforme all'interno dell'Unione europea.
Due Stati membri, il Lussemburgo e la Spagna, non hanno ancora provveduto al recepimento della direttiva e, a giugno dello scorso anno, la Commissione ha riportato tali casi alla Corte di giustizia.
La Commissione ha anche coordinato la cooperazione sul recepimento al fine di evitare inadeguatezze. Tuttavia, sussistono ancora dei problemi in alcuni paesi principalmente per la loro riluttanza ad accettare una completa armonizzazione. In questi casi la Commissione non esiterà ad avviare delle procedure di infrazione.
La relazione sostiene la necessità di tutelare dalle pratiche commerciali sleali non solo i consumatori ma anche le piccole e medie imprese. A questo proposito, la Commissione ricorda al Parlamento europeo che una direttiva pienamente armonizzata sulle pratiche sleali tra imprese e consumatori è già di per sé una proposta molto ambiziosa, che non avrebbe avuto successo se il suo ambito di applicazione avesse coinvolto anche le pratiche di concorrenza sleale tra imprese.
Dalle consultazioni che hanno portato alla stesura della proposta e dalle deliberazioni del Consiglio è per l'appunto emerso lo scarso sostegno all'inserimento nell'ambito di applicazione della direttiva anche le pratiche commerciali sleali tra imprese.
Le pratiche aggressive, disciplinate per la prima volta a livello europeo dalla direttiva sulle pratiche commerciali sleali, sono state registrate quasi esclusivamente nell'ambito delle relazioni impresa-consumatore; le pratiche ingannevoli tra imprese sono invece regolamentate, e dovrebbero continuare ad esserlo, unicamente dalla direttiva relativa alla pubblicità ingannevole e comparativa.
La Commissione continuerà a coordinare l'applicazione della legislazione in materia di tutela dei consumatori attraverso la rete sulla cooperazione per la tutela dei consumatori.
In questo ambito, la Commissione fa notare che il Parlamento predilige le "indagini a tappeto” come strumento di attuazione, prevedendo un ulteriore sviluppo di questo meccanismo; un'indagine a tappeto è fissata per quest'anno. A seguito della richiesta del Parlamento, la Commissione è anche lieta di aggiungere che la seconda versione dell'osservatorio dei consumatori conterrà dati raccolti durante le indagini a tappeto condotte sinora.
La relazione sottolinea la necessità di campagne di informazione ai fini di rendere i consumatori consapevoli dei loro diritti; sottolineo quindi che la Commissione ha di recente creato un sito web intitolato Is it Fair?, letteralmente "E' giusto?”, che contiene, ad esempio, materiale educativo sulla lista nera delle pratiche vietate.
Infine, la Commissione intende rassicurare quest'Aula sulla sua ferma intenzione di continuare a lavorare a stretto contatto con gli Stati membri per garantire un adeguato ed effettivo recepimento delle direttive sulle pratiche commerciali sleali e sulla pubblicità ingannevole e comparativa.
Quest'anno verrà creata una banca dati, che rappresenterà uno strumento utile in questo ambito, contenente le misure nazionali di attuazione e la giurisprudenza in materia.
(In seguito ai commenti dell'onorevole Weiler, il Presidente si presta alla lettura delle disposizioni previste dall'articolo 45, paragrafo 2 del regolamento.)
per iscritto. - (SK) I consumatori europei devono spesso far fronte a pratiche commerciali sleali e a una pubblicità fuorviante e ingannevole; la categoria di consumatori più vulnerabile, e quindi maggiormente esposta al rischio di frode, è quella composta dai bambini e dagli anziani.
Appoggio pertanto lo sforzo della Commissione di assistere gli Stati membri al momento del recepimento di una direttiva in grado di aumentare la fiducia sia dei consumatori sia dei commercianti negli scambi transfrontalieri. La direttiva garantirà inoltre una maggiore certezza giuridica ai consumatori e allo stesso tempo tutelerà le piccole e medie imprese dalle pratiche commerciali aggressive e sleali.
La direttiva in esame è fondamentale per lo sviluppo futuro dei diritti dei consumatori all'interno dell'Unione europea e per sfruttare pienamente il potenziale del mercato interno. Alcuni punti riguardanti il recepimento della direttiva sono ancora da chiarire e per questo sono lieta che l'onorevole Weiler abbia sollevato il problema del recepimento all'interno delle legislazioni nazionali.
Per ottenere risultati positivi, le autorità giudiziarie dovranno rafforzare la cooperazione transfrontaliera in materia di banche dati ingannevoli. Considero fondamentali le campagne informative per sensibilizzare i cittadini sui loro diritti, che costituiscono un elemento chiave per la loro stessa tutela. Solamente un consumatore ben informato sarà in grado di individuare la pubblicità ingannevole ed evitare così la delusione che ne consegue.
Ritengo che le "liste nere” ci permetteranno di scoprire le pratiche commerciali sleali e proibire qualsiasi tipo di pubblicità ingannevole.
L'ordine del giorno reca la relazione, presentata dall'onorevole Guerreiro, a nome della commissione per la pesca, sulla PCP e l'approccio ecosistemico alla gestione della pesca.
relatore. - (PT) La presente comunicazione della Commissione solleva molte questioni relative al dibattito su una possibile riforma della politica comune della pesca da effettuarsi entro il 2012.
La relazione da me presentata, adottata dalla commissione parlamentare per la pesca, mette in luce diversi aspetti per noi importanti nel quadro della discussione in corso.
La pesca è un'attività fondamentale per garantire l'alimentazione e la sopravvivenza degli esseri umani, ovvero l'obiettivo primario di qualsiasi politica della pesca.
In questo senso è opportuno sottolineare l'importanza della pesca nelle acque della ZEE di ciascuno Stato membro per garantirne la sovranità e l'indipendenza, in particolare a livello alimentare.
La politica comune sulla pesca (PCP) dovrà promuovere la modernizzazione e lo sviluppo sostenibile del settore della pesca, assicurandone la continuità socioeconomica, e la sostenibilità delle risorse alieutiche e garantendo gli approvvigionamenti pubblici di pesce e la sovranità e la sicurezza alimentari, la conservazione dei posti di lavoro e il miglioramento delle condizioni di vita per i pescatori.
Visti inoltre i suoi obiettivi specifici, la PCP non deve essere subordinata ad altre politiche comunitarie definite di volta in volta.
In altre parole, la politica sulla pesca non è né può essere una politica per gli oceani o l'ambiente marino.
Il primo e principale compito della gestione della pesca, in quanto attività che sfrutta una risorsa autorinnovabile, è controllare lo sforzo totale di pesca, in modo da garantire le catture massime sostenibili.
Una politica per la pesca deve partire dal principio dell'interdipendenza tra il benessere delle comunità di pescatori e la sostenibilità degli ecosistemi di cui sono parte integrante, e lo può fare riconoscendo la specificità e l'importanza della piccola pesca costiera e artigianale.
L'applicazione di un approccio ecosistemico alla gestione dell'ambiente marino impone necessariamente un'azione multidisciplinare e intersettoriale, tale da comprendere le diverse misure e politiche con incidenza sugli ecosistemi marini, le quali vanno oltre e stanno a monte delle politiche attuate nel settore della pesca.
La proposta dell'approccio eco sistemico nella valutazione delle risorse alieutiche sarà effettivamente tale soltanto se basata su dati scientifici convalidati e non su supposizioni basate su schemi preconcetti.
E' necessario anche riconoscere che esistono notevoli differenze tra le diverse zone marittime e le risorse alieutiche corrispondenti, nonché tra le varie flotte e metodi di pesca utilizzati e i conseguenti impatti sugli ecosistemi, il che impone misure di gestione della pesca diversificate, specifiche e commisurate ai singoli casi, attivando meccanismi di sovvenzione o compensazione per i pescatori colpiti da eventuali ripercussioni economiche e sociali negative.
Per garantire la sostenibilità delle risorse, delle attività di pesca e delle rispettive comunità locali, riteniamo indispensabile che gli Stati membri esercitino la propria sovranità sulle 12 miglia di acque territoriali e che l'area corrispondente alla ZEE delle regioni ultraperiferiche si consideri quale zona di accesso esclusiva.
In questo contesto, destano preoccupazione le proposte riguardanti l'accesso alle risorse finalizzate a promuovere un sistema di quote individuali trasferibili, con conseguenza sulla concentrazione dell'attività di pesca e sull'appropriazione individuale dei diritti di pesca.
Va, inoltre, sottolineato che si ritiene inappropriata e ingiustificata una politica che incentiva lo smantellamento indifferenziato delle imbarcazioni senza considerare le specificità delle flotte, le risorse alieutiche, le esigenze di consumo di ogni Stato membro e il relativo impatto socioeconomico.
Infine, vorrei evidenziare che l'accentuato calo dei redditi nel settore della pesca è dovuto non solo dalle restrizioni imposte alle attività di pesca, ma anche e soprattutto alla stasi/riduzione dei prezzi di prima vendita, con contestuale rincaro dei fattori di produzione (gasolio e benzina).
membro della Commissione. - (EN) Signor Presidente, la Commissione appoggia la relazione presentata ed è lieta del sostegno dimostrato nei confronti della nostra posizione riguardante l'approccio ecosistemico.
Con la sua comunicazione, la Commissione desidera principalmente riferire che, mentre la pesca dipende da ecosistemi marini sani, la gestione della pesca non può da sola farsi carico della gestione di tutti gli oceani. Solamente una politica che coinvolge tutti i settori che hanno incidenza sugli ecosistemi marini è in grado di garantire il loro buono stato di salute.
Per questo motivo, la Commissione considera la politica marittima, e in particolare il pilastro relativo ambientale (la direttiva quadro sulla strategia per l'ambiente marino), un elemento chiave per l'attuazione di un approccio eco sistemico. Questo approccio assicurerà all'industria della pesca che tutte le inferenze dell'uomo sugli ecosistemi marini, e non solo la pesca, saranno trattate in modo adeguato e coerente. Questo è anche l'argomento principale della relazione e per questo la Commissione ringrazia per il sostegno dimostrato.
Vorrei, comunque, chiarire che questo non significa che una politica è subordinata ad un'altra e nemmeno che noi, assumendo questo approccio vogliamo stabilire una gerarchia tra, ad esempio, la direttiva quadro sulla strategia per l'ambiente marino e la politica comune sulla pesca.
La direttiva quadro sulla strategia per l'ambiente marino rappresenta uno strumento integrativo necessario alla politica comune sulla pesca per salvaguardare, in futuro, le risorse alieutiche; la politica comune sulla pesca contribuirà a sua volta alla direttiva quadro sulla strategia per l'ambiente marino elaborando misure di gestione necessarie alla creazione di ecosistemi marini sani.
Come dichiarato nella relazione, far fronte alle necessità alimentari, tutelare l'industria della pesca e le comunità di pescatori e preservare la sostenibilità degli ecosistemi marini non sono obiettivi tra loro incompatibili. Al contrario, nel lungo termine si verrà a creare una certa sinergia.
La relazione affronta numerose questioni, tutte importanti e pertinenti, riguardanti gli strumenti da impiegare in futuro, alle quali non risponderemo ora, ma durante la discussione sulla riforma della politica comune sulla pesca.
Vorrei comunque sottolineare che non siamo d'accordo su alcuni punti. Innanzi tutto, secondo la relazione, si dovrebbero sovvenzionare o compensare i pescatori colpiti dai piani di gestione e dalle misure di protezione degli ecosistemi. Riteniamo che le sovvenzioni dirette non rappresentino un passo avanti e che una possibile soluzione al problema sia aiutare le industrie a diventare economicamente più resilienti e, al tempo stesso, aiutare le comunità costiere a diversificare le proprie attività economiche.
La relazione sostiene anche che il ripopolamento da acquacoltura potrebbe essere uno strumento per reintegrare gli stock ittici selvatici. Sebbene questa soluzione potrebbe essere presa in considerazione per alcuni casi specifici, non la consideriamo comunque la via da seguire. Si devono ricostituire gli stock ittici attraverso la gestione appropriata delle inferenze dell'uomo, derivanti sia dalla pesca sia da altre attività, sull'ecosistema marino.
Discuteremo in maniera più dettagliata gli strumenti per la gestione della pesca nel contesto della discussione e dello sviluppo della riforma della politica comune sulla pesca, che si aprirà con la pubblicazione del Libro verde in aprile. Nel frattempo, vorrei ringraziare il Parlamento per il sostegno dimostrato nei confronti dell'approccio proposto ed esposto nella presente relazione.
per iscritto. - (RO) Gli attuali stock ittici presenti nelle acque dell'Unione europea sono in continua diminuzione a causa della pesca eccessiva e all'uso di attrezzature inadatte, ma anche a causa dell'impatto di alcuni settori, in particolare il turismo, sulla biologia marina. Le ricerche scientifiche mirate ad identificare i fattori che influenzano gli ecosistemi marini, compreso l'impatto del cambiamento climatico, permetteranno di determinare lo sviluppo delle risorse alieutiche e di garantire l'attuazione delle misure precauzionali necessarie a prevenire la rapida e continua riduzione degli stock ittici.
La pesca è un'attività fondamentale per garantire l'alimentazione e la sopravvivenza degli esseri umani e la gestione della sostenibilità delle risorse alieutiche assume quindi un'importanza cruciale, proprio ora che stiamo assistendo al deterioramento della biodiversità marina. Per questo motivo, le iniziative mirate a promuovere lo sviluppo sostenibile delle zone costiere dell'Unione europea devono prendere in considerazione gli aspetti sociali, economici e ambientali.
Recepimento e applicazione della direttiva 2002/73/CE relativa alla parità di trattamento tra gli uomini e le donne per quanto riguarda l'accesso al lavoro, alla formazione e alla promozione professionali e le condizioni di lavoro (breve presentazione)
L'ordine del giorno reca la relazione, presentata dall'onorevole Riera Madurell, a nome della commissione sui diritti della donna e l'uguaglianza di genere, concernente il recepimento e l'attuazione della direttiva 2002/73/CE del Parlamento europeo e del Consiglio del 23 settembre 2002, che rettifica la direttiva del Consiglio 76/207/CEE, relativa all'attuazione del principio della parità di trattamento tra gli uomini e le donne per quanto riguarda l'accesso al lavoro, alla formazione e alla promozione professionali e le condizioni di lavoro.
relatore. - (ES) Signor Presidente, la direttiva a cui fa riferimento la relazione è una versione modificata di una direttiva del 1978, elaborata alla luce del trattato di Amsterdam, sullo stesso argomento, della giurisprudenza sviluppata dalla Corte di giustizia delle Comunità europee e delle nuove realtà sociali. La suddetta versione comprende alcuni dei progressi raggiunti in materia di diritti delle donne, che sono anche oggetto della presente relazione.
Il testo legislativo introduce la definizione di discriminazione diretta e indiretta, di molestia e molestia sessuale, richiede agli Stati membri di incoraggiare i datori di lavoro affinché adottino misure atte a prevenire qualsiasi forma di discriminazione di genere, e tutela i diritti dei lavoratori in relazione al congedo per maternità o paternità.
Adottando questa direttiva, gli Stati membri si impegnano non solo nella creazione di organismi per la promozione, valutazione, attuazione e sostegno della parità di trattamento, ma anche nella promozione pianificata del dialogo sociale al fine di favorire la parità di trattamento sul posto di lavoro attraverso accordi collettivi. Inoltre, si impegnano a rafforzare il ruolo delle ONG nella promozione dell'uguaglianza, a stabilire misure efficaci penalizzare per punire chi non rispetta le disposizioni della direttiva, e ad attuare misure di tutela nei confronti di chi offre sostegno alle vittime.
Se la Commissione fosse riuscita a elaborare la relazione quadriennale obbligatoria, in conformità con la direttiva stessa, il nostro lavoro di valutazione sarebbe stato relativamente semplice. Tutti gli Stati membri avrebbero dovuto recepire la direttiva in maniera adeguata ed entro i termini stabiliti, fornendo inoltre alla Commissione tutte le relative informazioni. Questa non era però la situazione che abbiamo trovato all'inizio dei lavori.
Alla scadenza del termine per il recepimento della direttiva, nove Stati membri non avevano ancora fornito informazioni sulle misure adottate per il recepimento. La Commissione aveva quindi avviato delle procedure d'infrazione, due delle quali erano ancora aperte nel maggio scorso. A causa della complessità della direttiva e dei nuovi elementi aggiuntivi, la Commissione aveva inoltre riscontrato problemi di recepimento in 22 Stati membri, molti dei quali potevano essere risolti attraverso il dialogo.
Per redigere una relazione esauriente, utile e il più completa possibile, avevamo bisogno di più dati e, di conseguenza, abbiamo deciso di richiedere informazioni agli Stati membri. Grazie ai dati che ci sono stati forniti dalla Commissione, dagli Stati membri tramite gli organismi per la promozione della parità di trattamento e i parlamenti nazionali e grazie al contributo degli onorevoli colleghi appartenenti ai diversi gruppi, siamo riusciti a stilare la presente relazione, che offre una visione chiara sul processo di recepimento in ogni Stato membro.
Dopo quest'esperienza, vorrei sottolineare che la collaborazione tra i parlamenti nazionali e il Parlamento europeo è stata fondamentale per il corretto svolgimento del nostro lavoro. Senza il sostegno dei parlamenti nazionali e degli organismi per la promozione della parità di trattamento, non saremmo stati in grado di redigere la presente relazione, o perlomeno non in maniera così approfondita. Questa relazione non sarebbe stata possibile senza la collaborazione con la Commissione, né senza il prezioso aiuto dei servizi della commissione sui diritti della donna e l'uguaglianza di genere, del mio ufficio e dei servizi del gruppo parlamentare cui appartengo. Vorrei, pertanto, ringraziare tutte queste donne ed anche i relatori ombra per il contributo apportato e la buona volontà dimostrata.
Sin dall'inizio, il nostro obiettivo era una relazione che, oltre ad essere esaustiva e utile, fosse anche il risultato del più ampio consenso possibile, poiché avevamo bisogno di tracciare un quadro preciso del processo di recepimento. La direttiva è estremamente importante e fornisce all'Unione europea strumenti efficaci che permettono agli Stati membri di rafforzare la propria legislazione in materia di parità di trattamento sul posto di lavoro - aspetto fondamentale per il conseguimento degli obiettivi che ci siamo prefissati come europei.
Non dobbiamo dimenticarci che ancora oggi all'interno dell'Unione europea, esiste una differenza del 28,4 per cento tra i tassi di disoccupazione di uomini e donne; siamo quindi molto lontani dall'obiettivo stabilito a Lisbona di raggiungere il 60 per cento di impiego femminile entro il 2010 e che, inoltre, le donne guadagnano in media il 15 per cento in meno rispetto agli uomini.
Se questa relazione riesce anche a toccare le coscienze negli Stati membri, allora possiamo considerarci doppiamente soddisfatti.
membro della Commissione. - (EN) Signor Presidente, la Commissione accoglie con favore la relazione del Parlamento in merito a questa importante direttiva, e ringrazia l'onorevole Riera Madurell per il profondo impegno dimostrato.
La direttiva 2002/73/CE rappresenta uno strumento fondamentale per la lotta contro la discriminazione di genere per quanto riguarda l'accesso al lavoro, alla formazione e alla promozione professionali e le condizioni di lavoro. Questa direttiva ha notevolmente migliorato il diritto comunitario in questo ambito, fornendo definizioni più chiare dei tipi di discriminazione e soluzioni giuridiche innovative, tra le quali le disposizioni per la tutela delle donne in gravidanza e in congedo per maternità, il coinvolgimento delle parti sociali e delle ONG per garantire la parità tra i generi sul posto di lavoro, e la creazione di organismi per la promozione della parità di trattamento.
La presente relazione è particolarmente importante alla luce delle numerose disuguaglianze esistenti tra uomini e donne nel settore dell'occupazione; chiarisce agli Stati membri, alla Commissione, alle parti sociali e alla società civile l'importanza di alcune disposizioni e sottolinea la necessità di una completa attuazione della direttiva. La relazione in oggetto può contribuire ad un maggiore rispetto della direttiva e ad una più profonda conoscenza del diritto comunitario in materia di parità di trattamento tra uomini e donne.
Quale custode dei trattati, la Commissione controlla da vicino l'attuazione della direttiva da parte degli Stati membri e mantiene aperto il dialogo con gli stessi in merito alle procedure d'infrazione per garantire l'adeguata attuazione della direttiva.
In conformità con l'obbligo di presentazione di una relazione previsto dalla direttiva, la Commissione, nella prima metà dell'anno in corso, redigerà una relazione sull'applicazione della direttiva in tutti gli Stati membri e la presenterà al Parlamento e al Consiglio.
per iscritto. - (EN) L'organismo per la promozione della parità di trattamento irlandese è considerato un modello da seguire in quando a buone pratiche. Ciononostante, il governo irlandese ha tagliato il proprio bilancio del 43 per cento e ha accelerato il decentramento del suddetto organismo proprio quando l'intero programma di decentramento degli enti pubblici è stato bloccato.
Il direttore generale dell'organismo per la promozione della parità di trattamento irlandese, Niall Crowley, si è dimesso dall'incarico dicendo che l'organismo per la promozione della parità di trattamento è diventato ingestibile a causa del taglio nei finanziamenti del 43 per cento e dal continuo decentramento del personale. Ha inoltre aggiunto che il lavoro dell'organismo per la promozione della parità di trattamento è stato così gravemente compromesso. Oltre a lui, si sono dimessi altri sei membri dell'organismo per la promozione della parità di trattamento.
Lo scopo della presente relazione è esortare gli Stati membri a sviluppare capacità e garantire risorse adeguate agli organismi che promuovono la parità di trattamento e le pari opportunità previsti dalla direttiva 2002/73/CE. Ribadisce, inoltre, la necessità di garantire l'indipendenza di questi organismi, in conformità con la direttiva stessa.
Il governo irlandese sta chiaramente violando la direttiva in quanto sono chiare le sue intenzioni di non fornire le risorse adeguate né garantire l'indipendenza dell'organismo in questione, avendone quasi dimezzato i fondi e avendo obbligato la metà del consiglio a rassegnare le dimissioni.
per iscritto. - (EN) Alla luce del persistente divario tra uomini e donne per quanto riguarda i tassi di occupazione, i salari e l'accesso a posizioni dirigenziali, vorrei invitare gli Stati membri affinché si acceleri l'attuazione della direttiva 2002/73/CE, e allo stesso tempo le legislazioni nazionali garantiscano un completo ed effettivo recepimento delle disposizioni correlate. Temo che, a causa dell'evolversi della crisi finanziaria, un'attuazione lenta e inadeguata della direttiva aggravi le disuguaglianze di genere, mettendo a repentaglio il raggiungimento degli obiettivi della strategia di Lisbona e impedendo all'Unione europea di sviluppare appieno il proprio potenziale economico.
Considero, inoltre, deplorevole la scelta di alcuni Stati membri di limitare i tipi di discriminazione, attenendosi quindi solo in parte alla direttiva 2002/73/CE, e che, nonostante i numerosi studi svolti in materia, alcuni legislatori nazionali continuino a negare gli effetti distruttivi che la discriminazione e le molestie sessuali comportano sul morale e sulla produttività degli impiegati.
Al fine di attuare al meglio le pratiche anti-discriminazione e anti-molestia, è necessario coinvolgere le parti interessate attraverso campagne d'informazione, l'uso di ONG, ma anche tramite strumenti più formali quali l'inserimento di speciali disposizioni negli accordi collettivi e nelle legislazioni nazionali in materia di pari opportunità.
per iscritto. - (SK) L'adozione parziale della legislazione europea dà inizio al processo di recepimento e applicazione della direttiva in ogni Stato membro. Il Parlamento europeo controlla attentamente che la direttiva venga recepita, e la relazione dell'onorevole Riera Madurell, che analizza l'applicazione del principio di parità di trattamento tra uomini e donne, ne è un valido esempio.
La commissione sui diritti della donna e l'uguaglianza di genere lavora intensamente per mettere in evidenza che la discriminazione fondata sul sesso continua a essere presente in molti settori della vita sociale e politica. Di conseguenza, una lenta e inadeguata attuazione della direttiva 2002/73/CE mette a repentaglio il raggiungimento degli obiettivi della strategia di Lisbona e lo sviluppo del pieno potenziale sociale ed economico dell'Unione europea.
Invito, pertanto, la Commissione e gli Stati membri ad adottare degli indicatori e delle norme chiare, dettagliate e misurabili sulla parità di trattamento al fine di valutare le relazioni tra i generi. Credo che l'istituto sul genere, che a breve sarà operativo, offrirà con le sue attività un notevole contributo all'uguaglianza di genere.
Sono fermamente convinta che si possa ottenere un corretto recepimento della direttiva in esame condividendo le buone pratiche e adottando misure positive nei settori colpiti dalla discriminazione.
per iscritto. - (RO) Mi ha fatto piacere leggere sul sito web del Parlamento europeo che il tema della parità di trattamento tra uomini e donne è la terza notizia più letta del 2008. L'enorme interesse dimostrato per questo tema ci dimostra che c'è ancora molto lavoro da fare, soprattutto nel campo della parità di trattamento tra uomini e donne per quanto riguarda l'accesso al lavoro, alla formazione e alla promozione professionali e le condizioni di lavoro. A questo proposito, l'onorevole Riera Madurell è riuscita a chiarire perfettamente il ruolo dei datori di lavoro e della società civile nella promozione dell'uguaglianza di genere.
Ritengo che la Commissione rivesta un ruolo estremamente importante nello stabilire la parità di trattamento tra uomini e donne sul posto di lavoro. Innanzi tutto, ha il compito di verificare le azioni positive intraprese dagli Stati membri riguardo agli svantaggi che le donne hanno dovuto affrontare durante la loro carriera professionale, e mi riferisco in particolare all'integrazione e al rispetto del principio delle pari opportunità applicato alle decisioni amministrative e politiche degli Stati membri.
Allo stesso tempo, ogni Stato membro, al momento della consegna delle relazioni quadriennali alla Commissione, deve fornire una presentazione coerente delle sanzioni da imporre per le violazioni alla direttiva, favorendo in questo modo lo scambio di esperienze e di buone pratiche.
Coordinamento delle disposizioni legislative, regolamentari ed amministrative in materia di taluni organismi d'investimento collettivo in valori mobiliari (OICVM) (rifusione) (discussione)
L'ordine del giorno reca la relazione, presentata dall'onorevole Klinz, a nome della commissione per i problemi economici e monetari, sulla proposta di direttiva del Parlamento europeo e del Consiglio concernente il coordinamento delle disposizioni legislative, regolamentari e amministrative in materia di taluni organismi d'investimento collettivo in valori mobiliari (OICVM) (rifusione) - C6-0287/2008 -.
relatore. - (DE) Signor Presidente, signor Commissario, onorevoli colleghi, nel luglio 2008 la Commissione europea ha presentato la sua proposta di revisione della esistente direttiva sugli organismi d'investimento collettivo in valori mobiliari (OICVM), sulla quale verte la nostra discussione odierna. Era necessario imporsi tempi di lavoro estremamente ambiziosi per riuscire ad effettuare entro la fine di questa legislatura la revisione della direttiva sugli OICVM, in vigore nella sua forma iniziale dal 1985.
Il chiaro obiettivo della revisione è potenziare la competitività dell'industria europea dei fondi di investimento consentendole di ridurre i costi, di svilupparsi e realizzare economie di scala. Un secondo obiettivo è inoltre assicurare che tutte le imprese che offrono fondi abbiano effettivamente accesso a tutti i mercati dell'Unione europea; e riuscire a fare tutto questo senza ridurre la protezione per gli investitori, ma anzi migliorandola. In altre parole, ci siamo imposti un programma molto ambizioso, e devo dire che sono molto soddisfatto del fatto che, grazie alla collaborazione con tutte le istituzioni interessate, siamo riusciti a portare a compimento questo progetto in tempi così brevi.
I fondi di investimento offrono ai piccoli investitori la possibilità di investire piccoli importi di capitale in un portfolio diversificato e gestito in modo professionale. In passato, gli OICVM europei hanno già dimostrato di funzionare bene. Gli investimenti collettivi in valori mobiliari sono venduti non solo in Europa, ma sono anche, e in misura non trascurabile, esportati nelle regioni all'esterno dell'Unione europea, in particolare America latina e Asia, dove godono di un'alta considerazione. Ecco perché era così importante, nella revisione della direttiva, fare attenzione a non danneggiare la posizione dei nostri OICVM.
La direttiva sugli OICVM è già stata modificata due volte in passato, ed anche in questa occasione la Commissione ha affrontato il processo di revisione con grande attenzione. Ha condotto un processo di consultazione, ha presentato un libro verde e un libro bianco ed ha organizzato approfonditi confronti con tutti i soggetti coinvolti in questo mercato. Nella revisione, la Commissione ha proposto in totale sei misure che dovrebbero contribuire a raggiungere gli obiettivi sopra menzionati.
Queste misure prevedono, prima di tutto, l'introduzione di un passaporto della società di gestione. In secondo luogo, è stata prevista l'agevolazione delle fusioni transfrontaliere di fondi, per favorire una riduzione del numero di fondi in offerta nell'Unione europea e quindi risolvere il problema dello squilibrio che possiamo attualmente osservare tra Europa e, in particolare, Stati Uniti. In terzo luogo, si prevede di rendere possibili strutture master/feeder, ovvero di dare la possibilità di investire un fondo in un altro fondo master che ne gestisce gli investimenti. In quarto luogo, le misure includono l'adozione di un breve documento informativo, di due pagine, con le principali informazioni utili per i piccoli investitori, il cosiddetto key investor information. Come quinta misura si propone la semplificazione della procedura di notifica, per fare in modo che, quando un fondo chiede di essere autorizzato in un paese dove ancora non lo è, non vi sia di fatto la necessità di ottenere una nuova autorizzazione. Come sesta misura si prevede infine il rafforzamento della cooperazione nella supervisione.
L'industria dei fondi non è sfuggita all'attuale crisi finanziaria. Grandi quantità di capitale sono uscite dal settore e in circostanze come queste è essenziale adottare con la massima tempestività le decisioni necessarie per rafforzare la credibilità dei fondi e per assicurare che i piccoli investitori non perdano la fiducia in questi strumenti di investimento.
Concludo con due considerazioni finali. La prima è che la Commissione ha creato un gruppo, presieduto da Jacques de Larosière, con il compito di analizzare la questione di un sistema di supervisione finanziaria in Europa. Spero che le conclusioni e le proposte del gruppo siano accolte dalla Commissione e approvate in quest'Aula. In secondo luogo, e in particolare nel caso delle fusioni transfrontaliere di fondi, ci sono ancora differenze di trattamento fiscale tra queste ultime e le fusioni nazionali. Anche riguardo a questo aspetto, invitiamo la Commissione ad assicurare le stesse condizioni per tutti ed escludere i trattamenti differenziati.
commissario. - (EN) Signor Presidente, sono lieto di esprimere il sostegno della Commissione agli emendamenti presentati dal Parlamento europeo alla proposta OICVM IV. Questi emendamenti ne renderanno più agevole l'adozione in un'unica lettura. Un risultato del genere sarebbe molto positivo per il mercato europeo dei fondi, che recentemente ha dovuto affrontare numerose e gravi difficoltà.
La proposta adottata nello scorso luglio dalla Commissione è il risultato di uno scrupoloso processo di consultazione. Lanciata prima della crisi, la proposta ha posto alcuni chiari obiettivi volti a migliorare il funzionamento della direttiva OICVM. La Commissione ha inteso semplificare e favorire la vendita transfrontaliera degli OICVM, mettendo a disposizione dei gestori di fondi strumenti efficaci per incrementare le dimensioni dei loro fondi e traendo vantaggi dalle economie di scala. Tuttavia, la posta in gioco non è soltanto una maggiore competitività. La Commissione ha voluto anche adottare regole efficaci per l'informazione degli investitori affinché chi desideri investire i propri risparmi in un OICVM possa ricevere comunicazioni essenziali, chiare e comprensibili prima di prendere una decisione.
Sono contento di vedere che gli obiettivi fissati dalla proposta della Commissione sono stati raggiunti. Il Parlamento e il Consiglio hanno messo a punto la proposta della Commissione per quanto riguarda le fusioni, i master/feeder, la notifica dei fondi e la key investor information, allo stesso tempo rispettando appieno le elevate ambizioni della proposta originale della Commissione.
La Commissione è particolarmente soddisfatta dell'esito del processo di codecisione in merito ai capitoli contenuti nella sua proposta di luglio. Al momento dell'adozione della proposta, sul tema del passaporto della società di gestione, divenuto un aspetto importante della proposta, la Commissione manifestava serie preoccupazioni per il potenziale effetto negativo che disposizioni non sufficientemente efficaci avrebbero potuto avere per la sicurezza degli investitori al dettaglio che affidano i loro soldi ai fondi OICVM.
Volgendo lo sguardo indietro, sono convinto che la nostra decisione di consultare il Comitato delle autorità europee di regolamentazione dei valori mobiliari (CESR) su questi argomenti sia stata giusta. Ha infatti aiutato il Parlamento e il Consiglio ad elaborare disposizioni adeguate a proteggere gli interessi dei detentori di quote. Questa è l'unica osservazione che avevo da esporre riguardo al passaporto per le società di gestione.
Dal luglio 2008 in poi abbiamo percorso molta strada. Il parere del CESR è stato la base per una esauriente serie di disposizioni che chiariscono le responsabilità, assicurano un efficace scambio di informazioni e favoriscono la necessaria cooperazione e sostegno alle autorità degli Stati membri. Questo vale per tutte le fasi: l'autorizzazione iniziale, la supervisione e l'applicazione delle norme. La Commissione può quindi dare la sua approvazione al testo di compromesso.
Il nostro lavoro non finisce però qui. Il successo del passaporto della società di gestione dipende dalla nostra capacità di risolvere alcuni dei complessi problemi ancora rimanenti, come la gestione del rischio tramite le misure di livello 2. Questo ci darà anche l'occasione per porre rimedio ai punti deboli nella gestione del rischio recentemente emersi in un ridotto numero di casi.
La Commissione ha dovuto rispettare tempi molto stretti per la messa a punto di queste misure e abbiamo anche manifestato le nostre preoccupazioni riguardo alla possibilità di riuscire a rispettare questi termini. Avremo bisogno di tempo e di risorse per preparare con cura le misure, per consultare gli interessati e poi per adottarle. La Commissione farà tutto il possibile per avviare questo processo il più rapidamente possibile, ma ci sarà bisogno anche della piena e attiva collaborazione di tutti gli attori, compreso questo Parlamento, per riuscire a rispettare le scadenze.
Desidero ringraziare di nuovo il relatore, l'onorevole Klinz, ed esprimere il mio apprezzamento e la mia ammirazione per l'efficacia con cui il Parlamento ha gestito questo dossier. Le tre istituzioni possono essere soddisfatte per il consenso raggiunto nell'arco di pochi mesi. Avete così dimostrato che l'Europa è in grado di muoversi con tempestività per introdurre miglioramenti normativi utili. Adesso bisogna costruire sulla base di questo risultato e completare l'ambizioso programma di sviluppo delle leggi applicative.
Infine, concludo con due dichiarazioni che la Commissione desidera avanzare in merito all'adozione di questa relazione.
La prima dichiarazione è relativa alla questione delle fusioni transfrontaliere. La Commissione esaminerà gli effetti potenzialmente negativi che i sistemi fiscali nazionali potrebbero avere sulle fusioni transfrontaliere e sui fondi una volta adottate le disposizioni previste. La Commissione prenderà in esame in particolare le potenziali cause di conseguenze fiscali negative per gli investitori.
Sulla questione del sistema di supervisione, ho parlato dell'esigenza di rafforzare la cooperazione nella supervisione. Nella Solvibilità II e negli emendamenti alla direttiva sui requisiti di capitale, la Commissione, su mia raccomandazione, ha presentato alcune proposte per rafforzare la cooperazione nella supervisione. Non ho perciò alcuna difficoltà nel dichiararmi concorde sull'esigenza di muoverci in questa fondamentale direzione. Per tale ragione quindi, al fine di assicurare la coerenza di tutte le disposizioni rilevanti per il settore finanziario, la Commissione è d'accordo, in base alle conclusioni della relazione de Larosière, di valutare l'esigenza di un rafforzamento delle disposizioni di questa direttiva in merito alla cooperazione nella supervisione.
Signor Presidente, signor Commissario, onorevoli colleghi, consentitemi innanzi tutto di congratularmi con il nostro relatore, l'onorevole Klinz, per il suo eccellente lavoro. Egli è riuscito a raccogliere un ampio consenso nella commissione per i problemi economici e monetari, e a negoziare un compromesso del tutto soddisfacente con la presidenza.
La commissione giuridica, interpellata per parere, ha espresso le sue opinioni di cui si è tenuto conto. La direttiva originale sugli OICVM è stata la chiave di volta dello sviluppo dei fondi di investimento europei. Nel giugno 2007, il patrimonio gestito dagli OICVM ammontava a 6 000 miliardi di euro, e gli OICVM rappresentavano circa il 75 per cento del mercato degli investimenti in fondi dell'Unione europea. Le garanzie interne fornite dagli OICVM spiegano il motivo del loro apprezzamento da parte di investitori extra europei. Ma, per promuovere lo sviluppo di questi fondi, le normative devono cambiare.
Le modifiche introdotte nel 2001 hanno aperto nuove aree di investimento per gli OICVM, ma hanno lasciato diverse strozzature. Il Libro verde ha portato a un dibattito pubblico, e nel 2005 è stato seguito da un Libro bianco.
Oggi possiamo accogliere con favore i grandi progressi sul piano dell'efficienza offertici dalla proposta in oggetto. Il progresso più significativo è l'istituzione di un passaporto europeo per le società di gestione. Le disposizioni proposte ne consentiranno l'adozione, garantendo al tempo stesso un'adeguata protezione per gli investitori. E' un passaporto molto completo e ne siamo soddisfatti. Le misure di supervisione che comprende saranno sicuramente efficaci e fugheranno qualsiasi eventuale dubbio.
La proposta introduce anche notevoli miglioramenti tecnici, come per esempio le notifiche, le fusioni transfrontaliere e l'accorpamento dei fondi grazie ai master/feeder. L'armonizzazione che si otterrà in tal modo garantirà anche condizioni di concorrenza equa in tutta l'Unione europea a condizione che, come ha detto il nostro relatore, siano adottate a livello fiscale le azioni atte ad evitare distorsioni.
a nome del gruppo PPE-DE. - (FR) Signor Presidente, signor Commissario, ho sensazioni più che mai confuse riguardo alla proposta di direttiva sulla quale il Parlamento si appresta a votare. E' vero che il relatore, l'onorevole Klinz, ha lavorato per anni su questo progetto ed ha saputo negoziare con talento, soprattutto durante il dialogo a tre. E' altresì vero che la direttiva darà un significativo impulso al funzionamento del mercato interno e avrà effetti positivi per la gestione collettiva dei valori finanziari, e questo è stato accolto con favore dall'industria europea dei fondi di investimento. Rimane tuttavia il fatto che i dibattiti e le discussioni nel Consiglio e nel Parlamento non sono mai stati del tutto liberi, dato che se ne conosceva in anticipo il risultato: per alcuni degli interessati l'istituzione del passaporto europeo per le società di gestione era un risultato essenziale, da ottenere ad ogni costo.
In linea di principio, non c'è niente da aggiungere: il passaporto difende da solo le proprie ragioni. E' tuttavia necessario fare in modo che l'istituzione del passaporto per le società di gestione sia accompagnata dalle necessarie garanzie, specialmente riguardo al controllo dei fondi, perché conduce alla dissociazione delle funzioni oltre le frontiere. Noto con dispiacere che, nella sua applicazione, il sistema non solo è complicato, ma è anche soggetto a interpretazioni divergenti. C'è il rischio che presto sorgano difficoltà pratiche ai danni dell'industria europea dei fondi, soprattutto per le esportazioni verso i paesi terzi.
Sono consapevole del fatto che sono in minoranza, ma non mi sento a disagio. In tempi normali sarei stato tentato di affermare che sarà possibile trarre conclusioni definitive sull'argomento solo in base all'esperienza pratica, e decidere quindi chi ha ragione: se chi confida nelle capacità degli operatori del mercato di adeguarsi oppure chi invoca maggiore prudenza. Non escludo la possibilità di un esito positivo, ma non lo ritengo scontato. Considerando le ultime notizie, in particolare lo scandalo Madoff e le sue implicazioni per l'industria di gestione dei valori finanziari collettivi, non mi sembra che ci si possa sentire molto tranquilli.
Il mio scetticismo è per me fonte di preoccupazione. L'industria dei fondi di investimento non è al riparo dalla crisi finanziaria, lo sappiamo. E' possibile che sia necessario porsi degli interrogativi di fondo. In questa crisi profonda, fare scelte che hanno l'effetto di diluire le responsabilità oppure che si basano sul presupposto di una perfetta collaborazione tra le autorità normative potrebbe davvero portare a un sistema incongruo.
Dico quello che penso: questa direttiva è di un'altra epoca, risale a prima della crisi. E' caratterizzata da una certa indifferenza. Il sistema finanziario, infatti, sta attraversando una prolungata e fondamentale crisi di fiducia ed è necessario riconsiderare intere sezioni della sua struttura. Non dimentichiamo che il primo dovere dei fondi del mercato monetario è proteggere gli investitori, diversificando il rischio e imponendosi norme rigorose. Votare per questo testo così com'è, senza neppure sapere in che direzione stiamo davvero andando, significa fare come se non fosse successo niente. Questa fuga dalla realtà non può portare a niente di buono e quindi, anche se ho sottoscritto gli emendamenti di compromesso negoziati con il Consiglio, intendo astenermi dal voto. Date le circostanze, i miglioramenti introdotti mi sembrano contare ben poco a fronte delle questioni di principio sulle quali ho appena richiamato l'attenzione.
a nome del gruppo PSE. - Signor Presidente, signor Commissario, onorevoli colleghi, stiamo per votare la nuova direttiva in materia di organismi d'investimento collettivi in valori mobiliari. Si tratta di una direttiva di estrema importanza, e questo volgendo lo sguardo sia al passato sia al futuro.
L'evoluzione temporale è stata intensa a partire dalla prima direttiva, risalente a quasi un quarto di secolo fa, al punto da rendere necessario il coordinamento delle disposizioni legislative, regolamentari e amministrative, come recita il titolo, e da richiedere un forte aggiornamento per tener conto di nuove esigenze, che penso vadano collocate sull'asse di una maggiore fluidità e mobilità e di una maggiore supervisione e controllo.
Il lavoro in commissione economica si è svolto all'insegna di un'ottima collaborazione per la disponibilità del relatore, che ancora ringrazio, e del Consiglio, forse anche nella consapevolezza di toccare un ambito fortemente connesso con la crisi finanziaria e con l'urgenza di fornire risposte tempestive e adeguate. Credo sia importante ricordare qui sinteticamente alcuni punti sui quali abbiamo raggiunto una buona intesa e spero buoni risultati. È così per la Management Company, in particolare per quanto riguarda l'individuazione della legge applicabile, quello dello Stato membro del fondo, quello della Management Company, cosi da portare verso un sistema di supervisione più chiaro, efficiente e sicuro nonché per quanto riguarda l'accordo sulle misure chieste imperativamente alla Commissione e adottare a livello 2 entro il luglio 2010.
È così per l'intesa che pone a carico della Management Company procedure e meccanismi e persone di contatto affinché i consumatori e gli investitori possano avere precisi riferimenti anche in caso di ricorsi, qualora la Management Company non abbia sede nel loro Stato membro. Va valutata positivamente la possibilità di rafforzare ulteriormente la cooperazione in termini di supervisione con accordi bilaterali e multilaterali tra autorità competenti degli Stati membri, di use-it e della Management Company, e ancora l'intesa sulle disposizioni in materia di fusioni e di master feeder che permettono di muoversi sulla scala completa del mercato interno, seppure manteniamo alcune differenze sulla tempistica della procedura di notifica che avremmo voluto e vorremmo un po' più ampia e adeguata secondo quanto previsto dal Consiglio.
Da ultimo, ricordo i progressi compiuti sul prospetto, la cosiddetta KII per la protezione dei consumatori, con la segnalazione che anche qui avremmo voluto una distribuzione automatica, e non solo a richiesta, della copia cartacea di questo prospetto data anche la sua voluta ridotta dimensione. In conclusione ritengo vada ampiamente condivisa la necessità di completare il dossier in prima lettura.
a nome del gruppo ALDE. - (SV) Signor Presidente, signor Commissario, desidero innanzi tutto ringraziare il mio collega del gruppo dell'Alleanza dei Democratici e dei Liberali per l'Europa, l'onorevole Klinz, per il suo eccellente lavoro. In un periodo turbolento come lo scorso autunno, il relatore è riuscito a trovare un compromesso ragionevole, come già è stato detto. Anche se non ci fosse stata la crisi finanziaria, questi sono argomenti difficili da trattare. Io lo so molto bene, essendo stato responsabile del dossier OICVM nel 2001.
Lo scopo degli OICVM è creare non solo un mercato dei fondi migliore e più grande, ma anche un mercato che sia aperto e di facile accesso per i consumatori. Questo in larga misura è avvenuto e molti ostacoli sono stati eliminati già nel 2001. Vorrei ricordare a tutti che non è stato particolarmente facile neanche allora, prima del processo Lamfalussy. Rimangono tuttavia ancora alcuni ostacoli, che vengono affrontati ora. La commercializzazione di questi prodotti migliorerà, gli investitori saranno più protetti, sarà possibile la fusione di fondi e master/feeder, e sarà rafforzata la collaborazione tra le autorità di supervisione, come sottolineato anche dal commissario.
Le disposizioni relative al passaporto per le società di gestione hanno rappresentato una questione delicata. Abbiamo già sentito commenti su questo tema e siamo consapevoli delle diverse opinioni. Ritengo tuttavia valida l'attuale proposta. La concorrenza e l'apertura sono sempre elementi positivi in un mercato ben organizzato.
Un altro tema importante è il key investor information, che va a sostituire il prospetto semplificato. E' necessario trovare un equilibrio tra le informazioni rilevanti e l'efficacia della comunicazione. Un eccesso di informazione non è utile, così come non lo è un'informazione insufficiente. Anche la questione della lingua è un aspetto delicato, ma ritengo che dobbiamo avere il coraggio di affrontare questo discorso se si vogliono fare dei progressi rispetto al commercio transfrontaliero di questi prodotti. Anche in questo campo è necessario un ragionevole equilibrio.
Come è emerso con evidenza in autunno, l'Europa ha bisogno di un mercato finanziario che funzioni efficacemente. Gli OICVM hanno aperto la strada e sono divenuti un successo e un apprezzato marchio anche all'esterno del nostro continente. Questo sviluppo deve essere tutelato, come previsto, fra l'altro, da questa proposta.
a nome del gruppo UEN. - (EN) Signor Presidente, vorrei congratularmi con l'onorevole Klinz, autore di questa eccellente relazione; ha lavorato molto intensamente per raggiungere un accordo sul compromesso, e mi congratulo con lui.
La direttiva riveduta sugli OICVM avrà l'effetto, quando entrerà in vigore, di ridurre molti oneri burocratici e le spese inutili.
Durante i negoziati sul compromesso, sono state accolte specifiche preoccupazioni espresse da alcuni Stati membri, consentendo di giungere a una proposta forte e fondata su di un ampio sostegno. Ritengo che non solo protegga i consumatori, ma che sia anche positiva per gli investitori. Come già detto, un mercato aperto è una cosa buona e può essere molto positivo per tutti noi, se è efficacemente regolamentato.
La revisione della direttiva OICVM è un ulteriore riconoscimento del fatto che gli attuali mercati finanziari sono talmente integrati da rendere necessarie regole e norme comuni per un'efficace regolamentazione e un corretto funzionamento dell'industria globale dei servizi finanziari. Questa situazione è riconosciuta non solo in Europa, ma anche in tutto il mondo in questo periodo di turbolenze finanziarie senza precedenti. E' molto importante che si collabori a livello globale nel tentativo di risolvere i problemi.
Permettetemi di dire che oggi abbiamo una grande occasione: celebriamo il decimo anniversario dell'euro. Questo in sé illustra bene l'importanza della cooperazione economica. E' una fortuna che il mio paese, l'Irlanda, faccia parte della zona dell'euro, valuta che ha dato stabilità all'Irlanda e agli altri paesi nell'attuale periodo di turbolenze senza precedenti e di recessione globale. Se l'Irlanda non facesse parte della zona euro, probabilmente ci troveremmo nell'infelice situazione dell'Islanda. Ma non è così.
Voglio ricordare ad alcuni dei Membri irlandesi di questo Parlamento, in particolare gli appartenenti al Sinn Féin, che se fosse stato per loro oggi non avremmo l'euro. A suo tempo lo descrivevano come un passo indietro. Oggi l'Irlanda non farebbe parte dell'Unione monetaria e la sua situazione economica sarebbe difficile quanto quella dell'Islanda.
Vorrei ricordare agli irlandesi che si dichiararono contrari al progetto europeo che molti paesi in tutto il mondo sfruttano il rifiuto del trattato di Lisbona da parte dell'Irlanda e strumentalizzano la confusione riguardo agli effetti, possibili o percepiti, di tale rifiuto per attirare nuovi contratti a spese dell'Irlanda. Economicamente, l'Irlanda deve rimanere al centro del processo decisionale europeo, dove siamo sempre stati e dove le nostre imprese hanno bisogno e vogliono che l'Irlanda sia.
(EN) Signor Presidente, con tutte le controversie che attualmente imperversano riguardo alla regolamentazione dell'industria dei servizi finanziari e la forte spinta verso un eccesso di regolamentazione, siamo di fronte a un esempio di approccio normativo adeguato, misurato e fondato sul buon senso. L'onorevole Klinz e la Commissione hanno fatto un buon lavoro e sostengo con soddisfazione questa relazione e la proposta di revisione.
Gli OICVM sono una parte vitale dell'industria della gestione degli investimenti europea, ed anche scozzese. Sono uno strumento importante per il risparmio dei consumatori e degli investitori, non solo in Europa ma anche in tutto il mondo. Sicuramente l'imitazione è un complimento e la direttiva OICVM rappresenta il modello a cui ispirarsi anche negli Stati Uniti. L'onorevole Klinz ha incorporato nel suo testo gran parte di quanto io considero di essenziale importanza, come la diversificazione in nuovi prodotti e tecniche d'investimento con un livello ragionevole di sicurezza fondata sul buon senso. E' estremamente importante rendere possibili maggiori economie di scala in Europa. Molti dei nostri OICVM sono troppo piccoli e sono inoltre troppo numerosi sul mercato: dobbiamo quindi promuovere le fusioni. Personalmente, avrei voluto vedere più progressi in questa direzione, consentendo a OICVM con obiettivi di investimento diversi di fondersi con maggiore facilità, pur salvaguardando un adeguato livello di tutela e di informazione degli investitori.
In terzo luogo, il passaporto delle società di gestione costituisce una disposizione essenziale che consentirà maggiori economie di scala, maggiore efficienza e la riduzione della burocrazia, tutto questo unicamente nell'interesse degli investitori. La revisione sarà quindi positiva per l'industria ma, cosa ancora più importante, sarà vantaggiosa per gli investitori e i risparmiatori, non solo in Europa ma in tutto il mondo. Sostengo con piacere la relazione Klinz e la revisione della direttiva OICVM.
(FR) Signor Presidente, onorevole Klinz, grazie per il vostro lavoro, per l'impegno e per le capacità negoziali dimostrate. Gli OICVM sono in qualche modo un marchio di fabbrica dei mercati finanziari europei, nonché un buon prodotto di esportazione. Ci sono però squilibri nell'Unione europea, un'area che comprende sia paesi produttori sia paesi consumatori, ed esistono quindi strategie differenti da paese a paese.
Uno degli obiettivi della revisione della direttiva è organizzare, nelle attuali condizioni, un mercato interno degli OICVM che funzioni davvero. In questa fase si pongono quattro problemi: il primo, come già è stato detto nella discussione, è evidentemente la questione del passaporto delle società di gestione, riguardo che il commissario ritiene non ancora adeguatamente preparato. Tuttavia, Commissario McCreevy, ci deve essere la volontà di farlo: a volte ho avuto l'impressione che la Commissione non si impegnasse a fondo in questo progetto. Sono molto soddisfatto per i negoziati avviati su iniziativa del Parlamento europeo e del Consiglio per assicurare che, quando la revisione della direttiva OICVM sarà pronta, sarà possibile adottare un vero passaporto delle società di gestione che consenta al mercato interno dell'Unione europea di funzionare in condizioni normali.
La seconda considerazione riguarda la questione della copertura di garanzia. Se, al momento di rivedere la direttiva sui requisiti di capitale, richiederemo alle banche di trattenere il 5 per cento dei titoli immessi sul mercato come copertura di garanzia, sarà immediatamente necessario armonizzare, e a condizioni affini, gli obblighi di copertura di garanzia nel campo degli OICVM, poiché a rischi uguali devono corrispondere regole uguali.
La mia terza osservazione è relativa alla questione del sistema di supervisione. Io non penso che qualcuno qui metta in dubbio la nostra determinazione di migliorare le condizioni della supervisione. Siamo tutti in attesa, in seguito all'iniziativa del presidente Barroso, dei risultati del gruppo di esperti di alto livello presieduto da Jacques de Larosière. Penso che la posta in gioco sia tale da non permetterci di attendere ancora l'applicazione dei risultati di questo gruppo di lavoro; questo ritardo si ripercuoterà sull'organizzazione della supervisione tra le parti in causa, ovvero sui produttori e i consumatori degli OICVM. E' quindi necessario che la questione della supervisione sia chiaramente definita.
Infine, un'ultima osservazione sulle questioni relative al trattamento fiscale. Il relatore ha toccato l'argomento e il commissario ha preso un impegno. Dietro alla questione dei regimi fiscali si nasconde una forma occulta di protezionismo che va denunciato e superato. Per farlo, la Commissione deve adottare iniziative volte a far sì che i regimi fiscali consentano una vera libertà di movimento dei prodotti OICVM, senza alcuna forma di protezionismo.
(LT) Anch'io desidero sottolineare il mio apprezzamento per l'eccellente lavoro svolto dal nostro relatore e per la sua abilità nel trovare un adeguato compromesso. Tuttavia, come altri oratori prima di me, nutro anche io alcuni dubbi in merito alla disposizione che richiede agli Stati membri di approntare tutti i documenti relativi all'attività di investimento, come dice il documento, "in una lingua comunemente utilizzata negli ambienti della finanza internazionale”, e quindi in inglese.
Sono intervenuta in favore dell'idea di offrire alle imprese la possibilità di ridurre i costi, senza regolamentare questo aspetto nei dettagli. Trovo tuttavia che i gestori di fondi di madrelingua inglese non dovrebbero essere avvantaggiati, come avverrebbe in questo caso. Dovremmo inoltre evitare di creare incertezza giuridica.
Come può un consumatore difendere i propri diritti se il documento crea le condizioni per interpretazioni ambigue della responsabilità delle imprese finanziarie? Sono del parere che sia necessario definire con chiarezza la responsabilità e le condizioni di concorrenza alle quali sono sottoposte le imprese di investimento.
(PL) Ritengo che migliorare l'efficienza del meccanismo di funzionamento degli OICVM debba essere un obiettivo prioritario dell'operato del Parlamento. Per aumentare l'attrattiva e la concorrenza dell'industria europea dei fondi di investimento, i costi per gli investitori dovrebbero essere limitati, garantendo però lo stesso elevato livello di protezione. Concordo con il relatore sull'opportunità di sostituire l'esistente prospetto informativo con un documento libero che contenga le principali informazioni per gli investitori.
E' anche estremamente importante continuare a lavorare sulla direttiva in merito al trattamento fiscale delle fusioni di fondi al fine di eliminare le barriere fiscali. Inoltre, come il relatore, concordo sul fatto che l'utilizzazione pratica del passaporto delle società di gestione, volto a fornire la possibilità di offrire servizi di gestione di portafogli di gruppo in tutta l'Unione europea, contribuirebbe alla creazione di un vero mercato comune dell'industria dei fondi di investimento.
membro della Commissione. - (EN) Signor Presidente, ancora una volta esprimo apprezzamento e ammirazione per l'efficacia con cui il Parlamento ha trattato questa pratica. Il consenso è stato raggiunto in tempi notevolmente ridotti.
Come già ricordato, la storia non finisce qui. C'è ancora molto da fare per il livello 2. Gli Stati membri avranno poi il compito di portare a termine il recepimento di queste nuove regole - livello 1 e livello 2 - entro l'estate 2011. Sarà necessario mettere in atto meccanismi di collaborazione tra autorità nazionali di controllo, fondamentali per il buon funzionamento del passaporto per le società di gestione.
Posso assicurarvi che la Commissione si impegnerà a fondo per agevolare questo progresso e per introdurre nell'industria europea dei fondi di investimento questi cambiamenti così urgentemente necessari.
relatore. - (DE) Signor Presidente, per prima cosa, concordo con il commissario sul fatto che la storia non finisce certo qui. Adesso dobbiamo avviare la fase dell'applicazione, e una delle ragioni delle scadenze relativamente ristrette che il Parlamento e il Consiglio si sono imposti è che vogliamo fare in modo di non dover attendere troppo a lungo per l'applicazione. Dobbiamo mantenere il passo, perché i mercati cambiano a un ritmo forsennato e, se continuiamo a rimanere indietro, rischiamo di non riuscire a raggiungere appieno i nostri obiettivi, o forse di non raggiungerli affatto.
La discussione odierna dimostra un ampio sostegno trasversale da parte di tutti gli schieramenti in favore del compromesso che abbiamo negoziato. Riconosco il punto di vista leggermente diverso dell'onorevole Lulling, ma sono ragionevolmente fiducioso che il futuro dimostri che la sua preoccupazione che possa esserne danneggiata la posizione del Lussemburgo come uno dei principali centri europei dell'industria dei fondi di investimento è infondata, e che, al contrario, questa revisione della direttiva OICVM può anche creare nuove opportunità per questo centro finanziario.
L'onorevole Berès ha assolutamente ragione: quello che è veramente in gioco qui è creare finalmente un vero mercato interno dei fondi di investimento. Questo settore è un esempio del fatto che, anche se noi parliamo del mercato interno, in molti casi in realtà ancora non esiste. E questo è fondamentale. Nessuno intende mettere in discussione che tutto questo porterà a un livello di collaborazione completamente nuovo e molto ambizioso, anche tra le autorità di controllo, ma è un passo che deve essere compiuto in ogni caso. Anche in altri campi, sono necessarie una più stretta e costruttiva collaborazione tra le autorità di controllo, e una maggiore fiducia reciproca rispetto al passato. Se la direttiva OICVM riesci a dare una spintarella di incoraggiamento a questo sviluppo, secondo me è una cosa buona.
Le misure di livello 2 alle quali fa riferimento la Commissione sono tante e devono essere affrontate in poco tempo; è vero, ma tutti noi abbiamo interesse a fa sì che ciò accada.
La questione non si esaurisce qui, però: anche la stessa industria deve fare la sua parte. La Commissione, e anche noi qui in Parlamento, abbiamo deliberatamente scelto di non affrontare la questione delle fusioni di fondi, poiché partiamo dal presupposto che l'industria manterrà la sua promessa di risolvere da sola la faccenda, senza pressioni legislative. Se ne sta occupando oramai da un certo tempo e ancora non abbiamo niente di concreto. Spero che riuscirà a presentare presto dei risultati, altrimenti non avremo altra scelta che prendere l'iniziativa in un futuro non troppo remoto.
In conclusione, ringrazio non solo la Commissione ma anche in particolare il Consiglio per la collaborazione e per l'attivo sostegno. Sono molto grato anche a tutti i rappresentanti degli altri gruppi politici, in particolare agli onorevoli Berès, Gottardi, Gauzès, e anche Lulling, che come abbiamo visto oggi ancora una volta, difende coraggiosamente i propri interessi pur mantenendo la disponibilità a scendere a compromessi, laddove possibile. Grazie molte.
(La seduta, sospesa alle 09.40, riprende alle 10.00)
L'ordine del giorno reca la seduta solenne e la discussione sul decimo anniversario dell'euro.
Signor Juncker, signor Giscard d'Estaing, signor Trichet, Commissario Almunia, onorevole Berès, onorevoli colleghi.
Il primo gennaio 2009 si è festeggiato il decimo compleanno della nostra valuta: l'euro. Oggi qui, nel Parlamento europeo, noi celebriamo una delle più importanti e storiche decisioni che l'Unione europea abbia mai preso finora. In un'Unione europea che stava sviluppando sempre più stretti rapporti economici al suo interno, la creazione dell'euro ha rappresentato uno sviluppo logico per rafforzare il mercato comune e per semplificare gli scambi nel mercato interno. Ciononostante, quando 10 anni fa le valute di 11 Stati sovrani sono state sostituite da un'unica moneta, c'è stato molto scetticismo riguardo al buon esito dell'operazione. La sua adozione ha richiesto coraggio e determinazione.
Oggi, dieci anni più tardi, vediamo che l'euro non solo è una valuta che gode della stessa fiducia da parte degli investitori di quella che avevano le valute precedentemente in corso nella zona dell'euro, ma anche che ha portato senza dubbio considerevoli vantaggi alla popolazione e alle aziende dell'Unione europea.
La zona dell'euro è divenuta un pilastro della stabilità macroeconomica. In virtù delle sue dimensioni e del fatto che la maggioranza degli scambi avviene al suo interno, la zona dell'euro ha dimostrato di resistere agli shock economici in modo più efficace rispetto ai singoli Stati membri con le loro precedenti valute nazionali.
Soprattutto negli ultimi mesi, con la crisi finanziaria globale, l'euro si è dimostrato un importante fattore di stabilità: la moneta unica ci ha protetto dai peggiori effetti della più grave crisi finanziaria dagli anni Trenta in poi.
Senza la stabilità garantita dalla Banca centrale europea e dal Sistema europeo di banche centrali, lo scorso autunno l'Unione europea si sarebbe trovata in una situazione notevolmente peggiore.
Basti prendere l'esempio dell'Irlanda, paese colpito in modo particolarmente duro dalla crisi: la sua appartenenza all'Unione monetaria lo ha protetto da una crisi di proporzioni ancora maggiori.
L'Unione monetaria rappresenta un passo, speriamo irreversibile, verso una maggiore integrazione economica e politica; significa fare parte di una "unione con uno scopo comune”. Come in una famiglia, tutti i membri della zona euro dialogano tra di loro e adottano le soluzioni migliori a vantaggio di ognuno e di tutti.
Tuttavia, la decisione di creare l'euro non ha avuto solo effetti economici e finanziari; ha anche lanciato un segnale molto chiaro che l'Unione europea è in grado di adottare decisioni importanti per costruire un futuro comune e prospero.
Oggi molti cittadini della zona euro considerano la valuta unica uno dei risultati più positivi dell'integrazione europea e, affinché continui ad esserlo, dobbiamo difendere la stabilità della nostra valuta comune: è l'unico modo per assicurare che l'euro costituisca anche in futuro un elemento di stabilità e un punto di riferimento in un mondo scosso dalle turbolenze.
Oggi, oltre la metà degli Stati membri dell'Unione europea ha adottato l'euro. Pochi giorni fa abbiamo accolto la Slovacchia come sedicesimo membro dell'Unione monetaria e sono sicuro che, entro il prossimo grande compleanno dell'euro, il numero degli Stati membri sarà ancora maggiore. L'obiettivo ultimo deve essere l'adesione di tutti gli Stati membri dell'Unione europea alla nostra moneta unica, sulla base dei criteri di stabilità.
Sono convinto che questa graduale espansione aiuterà a rafforzare l'intera zona dell'euro, oltre ad essere il simbolo di un futuro comune e pacifico per l'Europa, in particolare per i giovani dell'Unione europea.
Abbiamo qui con noi oggi l'ex presidente francese, Valéry Giscard d'Estaing, a cui diamo un caloroso benvenuto. Egli, insieme all'ex cancelliere tedesco Helmut Schmidt, all'ex primo ministro del Lussemburgo Pierre Werner e ad altri, è uno dei fautori della nostra moneta unica. Benvenuto tra di noi, signor Giscard d'Estaing!
Sono d'accordo con Helmut Kohl, che, insieme a François Mitterrand, Jacques Delors e altri - abbiamo appena visto Jacques Santer nel filmato - ha contribuito alla definitiva adozione dell'euro, quando nel 1988 diceva che una valuta è naturalmente un mezzo di pagamento, ma è anche molto più di questo poiché è parte dell''identità culturale ed è una misura della stabilità politica. Kohl immaginava il meraviglioso obiettivo di un'Unione europea nella quale, con tutta la sua intelligenza, creatività e colorata varietà, e nonostante tutte le difficoltà, milioni di persone si trovavano unite da un'unica valuta.
A nome del Parlamento europeo, desidero ringraziare tutti i fautori dell'euro e tutti coloro che gli hanno preparato la strada, in particolare la Banca centrale europea, il suo attuale presidente Jean-Claude Trichet e il suo compianto predecessore Willem Duisenberg, per i risultati storici ottenuti. L'importanza della Banca centrale europea non sarà mai sottolineata abbastanza.
Ringraziamo anche in particolare Alexandre Lamfalussy, presidente dell'Istituto monetario europeo, che abbiamo incontrato ieri sera e che anche in questo momento partecipa ad un colloquio.
Anche il Parlamento europeo e la sua commissione competente per questo tema, la commissione per i problemi economici e monetari, a suo tempo presieduta dall'onorevole von Wogau e poi dall'onorevole Randzio-Plath, hanno fatto da forza trainante in questo progetto storico sviluppatosi negli anni, dal serpente monetario alla creazione della moneta unica. Lo stesso vale per la commissione per i problemi economici e monetari nella sua attuale configurazione, con la presidenza dell'onorevole Berès, al quale siamo grati per l'organizzazione di questo anniversario.
Da quando dieci anni fa è stato lanciato l'euro, la Banca centrale europea e l'Eurogruppo hanno intrattenuto rapporti sempre più stretti con il Parlamento europeo. Ringrazio i presidenti delle due istituzioni, il signor Juncker in quanto presidente dell'Eurogruppo, e il presidente della Banca centrale europea, signor Trichet, per l'eccellente collaborazione con il Parlamento.
In occasione del decimo anniversario dell'euro, auguriamo alla nostra moneta unica tanti anni di successo e un radioso futuro comune per il nostro continente europeo.
presidente della Banca centrale europea. - (FR) Signor Presidente, signor Giscard d'Estaing, signor Juncker, onorevoli deputati, è un immenso onore e un grande piacere prendere parte a questa cerimonia di celebrazione dell'euro, uno dei più importanti risultati dell'Europa.
Jean Monnet, il padre fondatore dell'Europa, una volta ha detto che, quando un'idea risponde alle esigenze dell'epoca, cessa di appartenere alle persone che l'hanno inventata ed è più forte di coloro che la controllano”, aggiungendo che non esistono idee premature, ma momenti opportuni che bisogna saper attendere.
Per decenni, l'idea di una valuta unica per l'Europa è stata condivisa solo da pochi. Molti altri pensavano che non ci sarebbe mai stata o che fosse destinata al fallimento. Oggi la moneta unica è una realtà per 329 milioni di cittadini europei. Un giorno, la creazione dell'euro sarà considerata un passo decisivo nella lunga marcia verso un'unione sempre più stretta tra tutti i popoli d'Europa.
Non posso fare a meno di pensare ai nostri padri fondatori, Robert Schuman, Walter Hallstein, Alcide de Gasperi, Pierre Werner, Sicco Mansholt e Paul-Henri Spaak, che, come abbiamo visto poco fa, sono stati lungimiranti e a loro noi dobbiamo l'esistenza dell'Unione europea.
Vorrei ricordare anche gli statisti, i capi di Stato e di governo che sono stati europeisti determinati, convinti e coraggiosi e che oggi sono qui rappresentati dal signor Valéry Giscard d'Estaing. Senza di loro oggi non avremmo l'euro.
Dalla sua adozione, i cittadini europei hanno goduto di un livello di stabilità dei prezzi che pochi paesi dell'attuale zona euro avevano raggiunto in precedenza. Questa stabilità va a vantaggio di tutti i cittadini europei; protegge inoltre i redditi e il risparmio, aiuta a ridurre i costi dei finanziamenti e incoraggia gli investimenti, la creazione di posti di lavoro e la prosperità a medio e lungo termine. La moneta unica è un fattore di dinamismo nell'economia europea. Ha migliorato la trasparenza dei prezzi, ha rafforzato il commercio e promosso l'integrazione economica e finanziaria.
(DE) Gli ultimi mesi hanno evidenziato un altro vantaggio dell'euro. La crisi finanziaria ha mostrato come, in tempi di turbolenza, sia meglio trovarsi in una nave grande e sicura piuttosto che in una piccola barca. Noi in Europa saremmo stati in grado di reagire così rapidamente, incisivamente e coerentemente, senza la moneta unica che ci unisce? Saremmo stati capaci di proteggere le nostre valute nazionali dalle ripercussioni della crisi finanziaria? Possiamo andare fieri della risposta fornita dai parlamenti, dai governi e dalle banche centrali degli Stati membri. Insieme, abbiamo mostrato che anche in circostanze molto difficili, l'Europa è in grado di prendere decisioni.
(EN) Il successo storico dell'euro è legato non solamente alla determinazione e alla perseveranza di leader lungimiranti, cui rendo omaggio, ma anche all'efficace collaborazione tra le istituzioni europee.
Il Parlamento europeo ha svolto un ruolo cruciale nella fase iniziale in quanto è stata la prima istituzione in Europa ad avanzare proposte per una moneta unica sin dal 1962. Negli ultimi dieci anni, dalla creazione della Banca centrale europea, le istituzioni europee hanno portato avanti un dialogo molto aperto e proficuo, con oltre 50 audizioni dei membri del comitato esecutivo della BCE davanti a questo Parlamento e alle commissioni menzionate dal presidente. Ai fini della trasparenza, il dialogo tra il Parlamento e la Banca centrale europea è molto importante, perché consente a quest'ultima di spiegare le sue decisioni e interventi al pubblico generale attraverso i rappresentanti eletti.
Nei primi anni della sua esistenza, l'euro ha dovuto affrontare tre importanti prove: l'istituzione di una banca centrale solida e credibile, la creazione di una nuova valuta stabile e dimostrarsi in grado di ispirare fiducia. Queste sfide sono state affrontate con successo e oggi l'euro è una realtà consolidata. E' il momento di festeggiarlo e, come ho detto, sono particolarmente commosso. Ma questo purtroppo non è un periodo per i festeggiamenti. Le sfide attuali sono pressanti e presto se ne presenteranno di nuove. Il continuo successo dell'Unione monetaria europea dipenderà dal modo in cui affronteremo queste sfide.
In primo luogo, la crisi finanziaria, che ha rivelato le fondamentali debolezze del sistema finanziario globale. Noi svolgiamo un ruolo molto attivo nell'impegno a livello mondiale per risolvere queste debolezze e riorganizzare il quadro normativo e istituzionale.
In secondo luogo, l'Unione monetaria europea. La solidità della valuta unica si fonda su due pilastri: una politica monetaria rivolta alla stabilità dei prezzi e un insieme di sane politiche economiche, che sono a difesa dell'Eurogruppo, signor Primo ministro. Le specifiche sfide su questo fronte economico comprendono la ferma e credibile applicazione del Patto per la stabilità e la crescita, un impegno costante per rendere più produttive e dinamiche le nostre economie, nonché evitare importanti divergenze concorrenziali all'interno della zona euro.
La terza sfida è l'ampliamento. All'inizio, dieci anni fa, eravamo in 11 paesi, mentre oggi siamo in 16. Questo la dice lunga sullo storico cammino che abbiamo percorso. Gestire l'ampliamento nel modo migliore possibile è una sfida esaltante e molto difficile per tutti noi, in particolare per il comitato esecutivo e il consiglio direttivo della BCE.
L'euro è un traguardo storico, ma quello che più importa oggi è la nostra responsabilità per il futuro. Si stanno presentando nuove sfide che, se verranno affrontate con la massima lucidità e audacia, potranno generare le potenti idee di cui parlava Jean Monnet, e che finora ci hanno fatto avanzare sulla strada della stabilità e della prosperità in Europa.
Signor Presidente, signor Giscard d'Estaing, signor Trichet, Commissario Almunia, onorevoli deputati, negli ultimi cinquant'anni l'Europa ha spesso dato prova della sua capacità di porsi obiettivi ambiziosi e di trovare lo spirito e la determinazione necessari a raggiungerli.
L'Unione europea stessa ne è il miglior esempio, insieme al mercato interno e all'ampliamento. In altre parole, rappresenta il rinnovamento dei legami tra la geografia e la storia dell'Europa, insieme all'Unione economica e monetaria, di cui oggi celebriamo il decimo anniversario.
Il percorso che ha portato alla creazione dell'Unione economica e monetaria e all'adozione della nostra moneta unica è stato lungo, come dimostrato anche dalla genesi dell'Unione economica e monetaria dopo l'iniziale impulso dato dal rapporto Werner nel 1970. E' stato un percorso lungo, che ha visto il serpente monetario, il sistema monetario europeo, la creazione dell'ecu nel 1979, il piano Delors del 1989, il trattato di Maastricht nel 1992, il rifiuto danese e il "sì” francese, allora definito minimo, senza dimenticare la crisi del Sistema monetario europeo nel 1993. Il viaggio non è quindi stato privo di difficoltà e scossoni.
All'epoca, in molti criticavano la moneta unica, sia negli ambienti politici che accademici, senza considerare il grande numero di banchieri centrali che ritenevano non fosse possibile od opportuno creare l'Unione economica e monetaria e che, comunque, la relativa moneta unica sarebbe stata debole e senza prospettive di futuro.
E' importante per me cogliere l'occasione del decimo anniversario di questo fondamentale passo dell'integrazione europea per rendere omaggio, a mia volta, agli uomini che hanno creato l'euro, come Pierre Werner, Helmut Kohl, François Mitterrand, Jacques Delors, Valéry Giscard d'Estaing e altri. Ancora una volta, applaudo alla loro capacità lungimirante, alla loro determinazione e instancabile impegno per l'Europa. Le persone che ho menzionato, e molti altri che le hanno accompagnate, non potevano immaginare il rapido successo del loro progetto politico. Dal primo gennaio di quest'anno, 16 Stati membri fanno parte dell'Unione economica e monetaria e l'euro è la valuta di quasi 330 milioni di cittadini europei. L'euro è divenuto il segno più tangibile dell'integrazione europea e in quanto tale è riconosciuto in tutto il mondo come simbolo di stabilità e protegge i cittadini europei dalle più gravi conseguenze della crisi economica. Dopo dieci anni, bisogna ammettere che l'euro è senza alcun dubbio un successo. Ma gli anniversari hanno un valore solo se rappresentano dei ponti per il futuro e dobbiamo renderci conto che, nonostante sia giusto festeggiare, la vera prova della coesione e della coerenza della zona euro deve ancora arrivare. Quest'anno, il 2009, sarà un anno estremamente difficile per le economie dell'Eurozona e per i cittadini europei e dovremo affrontare numerose sfide sia interne che esterne.
Sul piano interno, i governi della zona dell'euro dovranno agire di concerto per contenere la crisi economica e per investire nelle basi strutturali dell'economia, in modo da costruire un ponte verso il mondo post crisi. Le situazioni eccezionali richiedono misure eccezionali. Non dobbiamo perdere di vista il fatto che l'euro, questo scudo protettivo che abbiamo costruito intorno alle nostre economie, non è arrivato dal cielo. Le economie dell'Eurozona sono meglio protette contro gli sviluppi economici negativi perché l'appartenenza all'euro è un marchio di qualità a certificazione della reale capacità dei suoi membri di attuare politiche macroeconomiche prudenti e basate sulla crescita sostenuta e sulla prosperità per i cittadini. La protezione fornita dall'euro è quindi direttamente collegata alla nostra credibilità, basata sulla capacità di mettere in atto queste politiche. La credibilità è anche il fondamento dei vantaggi dell'Unione economica e monetaria e noi dobbiamo difenderla per sfruttare tutti i vantaggi della moneta unica.
Sul piano esterno, dobbiamo apprendere le lezioni politiche impartite dalla crisi finanziaria ed economica. Esiste un rapporto causale diretto tra l'attuale crisi, con le sue origini negli Stati Uniti, e la persistenza di grandi squilibri a livello mondiale. La mancanza di sufficiente trasparenza, responsabilità e integrità nel settore finanziario ha perciò agito da catalizzatore per la crisi. Ritrovare la stabilità nell'economia finanziaria e nell'economia reale su scala mondiale comporta una profonda riforma del sistema finanziario e l'eliminazione dei grandi squilibri nella combinazione di consumo e risparmio a livello globale. Si richiede quindi l'attiva collaborazione delle principali economie americane, asiatiche ed europee. Nonostante alcuni notevoli progressi, l'immagine internazionale dell'euro rimane eccessivamente frammentata e gli interessi nazionali troppo spesso prevalgono su quelli comuni, impedendo alla zona dell'euro di avere un peso politico corrispondente alla sua importanza economica e di sfruttare tutti i benefici economici dell'Unione economica e monetaria. Naturalmente, questa è un progetto economico, ma anche, e prima di tutto, un progetto politico. Di conseguenza, dobbiamo sfruttare al meglio il secondo decennio di vita dell'euro per perfezionare l'Unione economica e monetaria rafforzandone gli organi politici sia all'interno che all'esterno.
membro della Commissione. - (ES) Signor Presidente, Primo ministro, presidenti delle commissioni, onorevoli colleghi, sono sicuro che, come me, anche la grande maggioranza di quest'Aula, dieci anni dopo la sua creazione, si sente fiera del successo dell'euro.
Mi congratulo con il Parlamento per l'iniziativa di commemorare il decimo anniversario della nostra moneta unica in questa sessione plenaria a Strasburgo.
Senza dubbio, l'euro e l'Unione economica e monetaria sono stati un successo. In questi dieci anni, l'euro ha portato molti vantaggi ai paesi che l'hanno adottato e continua a farlo anche oggi nel corso di questa profonda crisi economica e finanziaria.
Nel breve tempo di un decennio, l'euro si è guadagnato una ben meritata reputazione di forza e stabilità. E' oggi la seconda valuta mondiale e, grazie al suo ruolo nell'economia internazionale, può già essere comparato per certi aspetti al dollaro come strumento di commercio e di pagamento nella finanza internazionale.
Soprattutto, però, l'euro è parte della vita quotidiana di quasi 330 milioni di persone in 16 paesi dell'Unione europea. Tutti noi abbiamo nel portafoglio questo simbolo di una comune identità europea L'euro, infatti, oltre ad essere una valuta, è un elemento centrale del nostro progetto europeo, che ci ricorda in modo tangibile i vantaggi del processo di integrazione iniziato oltre mezzo secolo fa.
L'euro ha abbassato l'inflazione e i tassi di interesse grazie ad un contesto macroeconomico orientato alla stabilità. Ha dato inoltre un netto impulso al commercio e agli investimenti tra gli Stati membri, agevolando la creazione di 16 milioni di posti di lavoro nella zona dell'euro, una cifra di tre volte superiore a quella del decennio precedente la sua entrata in vigore.
L'euro ha incoraggiato l'integrazione finanziaria e lo sviluppo del mercato unico; ha protetto gli Stati membri che lo hanno adottato dalle turbolenze esterne ed è stato, e continua ad essere, un elemento di stabilità, non solo per l'economia europea ma anche per quella globale.
Senza dubbio, la crisi è una cartina di tornasole per l'euro. Tuttavia, chi pensa che l'Unione economica e monetaria non sia pronta per far fronte alle conseguenze della crisi è in errore. Se la moneta unica non fosse esistita, le ripercussioni della crisi sarebbero state molto peggiori.
Molti Stati membri si troverebbero oggi con un livello maggiore di volatilità dei tassi di cambio e sarebbero forse anche soggetti ad attacchi speculativi contro le loro valute. La diffusione dei titoli di debito pubblico sarebbe molto maggiore di quanto non sia attualmente e i margini di manovra a disposizione contro la crisi sarebbero molto minori.
Il Patto di stabilità e di crescita, riveduto nel 2005, ha incoraggiato i governi a mettere ordine nei conti pubblici, portando nel 2007 al deficit di bilancio più basso degli ultimi 25 anni e permettendo di affrontare la crisi da una posizione migliore.
In questo periodo difficile, gli interventi della Banca centrale europea hanno rafforzato la già solida reputazione acquisita nei primi anni dell'Unione economica e monetaria.
Adottando con tempestività le necessarie misure e promuovendo la cooperazione con le altre banche centrali dei paesi industrializzati, la BCE ha svolto un ruolo fondamentale in questo periodo nero ed ha sostanzialmente contribuito a prevenire un enorme crollo finanziario.
Non avremmo certo voluto festeggiare questo anniversario nell'attuale situazione economica, ma gli eventi mettono ancora più in evidenza i vantaggi dell'Unione economica e monetaria. Per i paesi che ancora non vi hanno aderito, la zona dell'euro è un'opzione sempre più attraente, come è stato dimostrato la scorsa settimana a Bratislava con l'adesione della Slovacchia come il più giovane, e il sedicesimo, membro della famiglia dell'euro.
La Commissione e il Parlamento devono continuare a collaborare con gli Stati membri, l'Eurogruppo, la Banca centrale europea e la comunità internazionale per indirizzare le economie verso una sostenibile ripresa della crescita.
Da questo punto di vista, le raccomandazioni della Commissione contenute nel rapporto presentato qualche mese fa in occasione dei primi dieci anni di Unione economica e monetaria, e recentemente discusso in quest'Aula, sono valide oggi come lo erano la primavera scorsa, o forse ancora di più.
Una maggiore vigilanza di bilancio, l'estensione agli aspetti macroeconomici, il collegamento tra le politiche macroeconomiche e le riforme strutturali, l'immagine esterna dell'euro e il miglioramento della governance dell'Unione economica e monetaria sono, e devono continuare ad essere, i temi centrali su cui fondare il secondo decennio dell'euro, con altrettanti successi.
Signor Presidente, concluderò rendendo omaggio alla lungimiranza e all'ambizione dei padri fondatori dell'euro. La loro capacità di prospettarsi nel futuro e la loro risoluta azione ci hanno fornito una valuta di cui tutti gli europei possono andare fieri. Dobbiamo salvaguardare le fondamenta di questo successo.
La crisi ha inaugurato un nuovo capitolo per l'economia globale, nella quale l'Unione economica e monetaria deve continuare ad avere un ruolo di primo piano a servizio degli interessi e delle ambizioni comuni di tutti gli europei.
ex presidente della Repubblica francese. - (FR) Signor Presidente, signor Juncker, signor Trichet, onorevoli deputati, chi ha partecipato alla creazione della valuta europea sono grati a lei, signor Presidente, e a voi onorevoli deputati, per questa splendida iniziativa in commemorazione del decimo anniversario dalla nascita dell'euro.
Solitamente ritengo sia meglio evitare la proliferazione di cerimonie commemorative., ma quella di oggi è giustificata, poiché segna la ricorrenza del più grande contributo all'integrazione europea dall'elezione del Parlamento europeo a suffragio universale nel 1979. Sicuramente abbiamo fatto molta strada e forse questa riunione piacevole e amichevole non presenta l'intero quadro.
Desidero rendere omaggio a tutti coloro che hanno aperto e seguito questa rotta, le cui origini risalgono al rapporto del primo ministro del Lussemburgo, Pierre Werner, suo predecessore, nel 1970. Sono state però la crisi monetaria negli anni successivi e la fluttuazione valutaria a rendere necessario un intervento. Fin quando i tassi di cambio delle valute erano fissi, il sistema monetario non ostacolava i tentativi di creazione di un mercato comune. Con la fluttuazione dei tassi, però, il problema si è immediatamente presentato.
Dopo i vani tentativi di creare un serpente monetario, il forte impulso dato dalla Francia e dalla Germania tra il 1975 e il 1980 ha portato all'incontro di Brema, nella Germania settentrionale, e alla decisione di creare il Sistema monetario europeo introducendo l'ecu, il predecessore dell'euro. Anche il Benelux e l'Italia hanno sostenuto questo progetto.
Dopo un periodo di scarsa attività tra il 1980 e il 1988, il processo ricevette nuovo impulso con la creazione del consiglio del comitato presieduto da Jacques Delors, che ha portato alla firma del trattato di Maastricht.
Ricordiamo i pionieri che hanno portato avanti questo processo, come ha fatto anche lei di recente, signor Presidente; il mio amico cancelliere Helmut Schmidt e il suo segretario di Stato, Manfed Lahnstein; Bernard Clappier, all'epoca governatore della Banca di Francia e coautore della dichiarazione di Robert Schumann nel 1950; Alexandre Lamfalussy, che ci ha messo a disposizione la sua grande e quasi unica competenza durante i lavori del comitato sull'Unione monetaria europea che abbiamo creato insieme a Helmut Schmidt per rilanciare il progetto; Jacques Delors, presidente della Commissione europea che ha ripreso il progetto; e, ultimi ma non da trascurare, i negoziatori e i firmatari del trattato di Maastricht, che hanno redatto un testo eccellente che da allora non è stato più necessario modificare, guidati dal cancelliere Helmut Kohl e dal presidente François Mitterrand. Va menzionata la determinazione di questi personaggi e dei loro colleghi. Oggi noi dobbiamo ringraziarli.
In occasione del decimo anniversario, che celebriamo in un'epoca di crisi, cosa possiamo dire a sostegno dell'euro? Quali belle parole possiamo usare nei nostri brindisi? Prima di tutto, il successo dell'euro ha superato le aspettative, non solo dei suoi opponenti, naturalmente, ma anche quelle dei suoi sostenitori. Non entrerò nei dettagli perché mi sono concessi solo cinque minuti. Nelle conversazioni che ho avuto con i più eminenti esperti monetari tra il 1995 e il 2000, tutti si sono dichiarati scettici riguardo alla possibilità di adottare l'euro e fare dell'operazione un successo.
Nell'arco di dieci anni l'euro è divenuto la seconda valuta del mondo e, come è già stato detto poc'anzi, una delle valute che godono di maggiore rispetto. La sua solida gestione ne ha fatto uno scudo protettivo contro la crisi e una piattaforma di crescita non inflazionaria. Senza l'esistenza dell'euro, il continente europeo sarebbe attualmente sconvolto da un ciclone monetario che aggraverebbe la crisi economica.
Ci aspettiamo che la politica monetaria contenga, nei limiti delle possibilità di una valuta, gli effetti deprimenti della crisi e prepari la strada per il ritorno ad una crescita non inflazionistica, ancora non avviata. Per allora, i deficit pubblici rilevanti e il livello del debito provocati dalla crisi dovrebbero essere stati smaltiti. In questo senso noi diamo fiducia alla dirigenza e al personale della Banca centrale europea, che hanno dimostrato la loro notevole competenza, determinazione e indipendenza sin dall'inizio della crisi. .
Vorrei concludere con due considerazioni. Dobbiamo fare attenzione a non dare all'euro una dimensione globale, compiacendo la nostra vanità ma moltiplicando i rischi. L'euro è la moneta dell'Europa e deve esprimere la sua specifica cultura, promuovendo un modello razionale e stabile presso le altre valute del mondo.
Infine, non penso che dovremo aspettare molto per avere una nuova regolamentazione delle banche nella zona dell'euro. Credo si possa invitare la Banca centrale europea a mettere in atto questo processo di ritorno all'ordine e a sorvegliarne l'attuazione, secondo l'articolo 106, paragrafo 5 del trattato di Maastricht. Abbiamo veramente bisogno di un forte impulso, di competenza e di scadenze per le decisioni, che potrebbero essere fissate dalla Banca centrale europea e poi adottate e attuate dal Consiglio dei ministri dell'Eurozona, presieduto da lei, signor Juncker.
Concludo, signor Presidente, ricordando che il simbolo dell'integrazione rappresentato dal successo dell'euro deve darci il coraggio di muoverci verso il nostro obiettivo di creare un'Europa sempre più unita, come raccomandato in vari trattati,. Opponiamo all'inevitabilità del fallimento l'energia del successo, un successo che oggi porta il nome di euro.
presidente della commissione per i problemi economici e monetari. - (FR) Signor Presidente, l'euro è il miglior risultato di determinazione e volontà politica, e non un prodotto del mercato. E' la dimostrazione delle capacità dell'Europa quando tutti uniscono le forze.
Naturalmente, anche io desidero salutare e ringraziare in questa occasione, anche a nome dei nostri figli e di tutti, i padri fondatori e i fautori di questo successo: Pierre Werner, che è qui con noi, il cancelliere Helmut Schmidt, il presidente Giscard d'Estaing, il presidente della Commissione europea Jacques Delors, il cancelliere Helmut Kohl, il presidente François Mitterrand, il barone Alexandre Lamfalussy, Tommaso Padoa-Schioppa, Philippe Maystadt e tutti gli altri che non ho menzionato. Desidero anche rendere omaggio alle azioni dei suoi e dei miei predecessori signor Presidente, gli onorevoli von Wogau e Randzio-Plath, ancora qui con noi oggi. I successi di questo Parlamento hanno avuto un ruolo cruciale, poiché al momento del passaggio all'euro eravamo preoccupati non solo per il trasferimento dei conti delle banche, ma anche per i nostri cittadini, che avrebbero dovuto adattarsi, abituarsi a questa nuova moneta che sarebbe stata la loro valuta, nonché adottarla. Anche io ritengo che debba essere riconosciuto questo merito alla nostra istituzione.
Sono inoltre molto lieto del fatto che questa cerimonia possa aver luogo qui, nel Parlamento europeo, la casa della democrazia per tutti i cittadini europei. L'euro è innanzi tutto un interesse di tutti noi, e delle banche, ma è sicuramente un interesse dei cittadini europei, come ci dicono volentieri. Alcuni governi sono riluttanti a dare dei simboli all'Europa, ma sono stati gli europei stessi ad adottare l'euro come simbolo della loro appartenenza all'Unione europea.
Naturalmente, non tutti usiamo l'euro. All'inizio eravamo in 11 e adesso siamo in 16. Ci aspettiamo che altri si uniranno a noi. Ho infatti la sensazione che questa crisi risvegli in alcuni paesi la tentazione di riconsiderare la loro non appartenenza all'Eurozona. Penso che questa sia la migliore dimostrazione del nostro successo. L'Europa va avanti, come spesso è avvenuto, dimostrando di essere efficace e in occasione del decimo anniversario dell'euro possiamo vedere chiaramente che la valutazione dell'esperienza dell'euro è di gran lunga positiva. Alcuni paesi che all'inizio erano esitanti, bussano ora alla porta dell'euro. Noi possiamo solo invitarli ad entrare nei termini posti dal trattato, che non sono mai stati riveduti e che si sono rivelati utili per un progresso economico e monetario dell'Europa sulla base dei due pilastri del consolidamento e dell'ampliamento.
Un anniversario è però anche un buon momento per guardare al futuro. L'euro, arricchito da questi ultimi anni, deve adesso aprire nuove aree di sviluppo sulle quali stiamo ancora lavorando.
Sull'argomento della cooperazione economica, Jean-Claude Juncker ha ben descritto la crisi che stiamo attraversando, che non è del tutto situazione ordinaria. Oggi tutti noi sappiamo che, se avessimo fatto progressi nell'Unione economica con un ritmo altrettanto rapido di quelli compiuti per l'Unione monetaria, ci troveremmo in condizioni molto migliori. Dobbiamo imparare da questa lezione. Non dobbiamo concentrarci sul deficit di bilancio e non sulla qualità della spesa pubblica. I governi devono imparare a dialogare sulle rispettive politiche economiche. Non è normale che gli Stati membri abbiano accesso al prestito a tassi di interesse così diversi gli uni dagli altri, benché abbiano tutti la stessa valuta e lo stesso tasso di interesse fissato dalla Banca centrale.
Quanto detto vale anche riguardo al tema della supervisione dei mercati finanziari. Il presidente Giscard d'Estaing ha menzionato l'articolo 105, paragrafo 6, la nostra base comune che ci consente di avanzare. Questa crisi ci ha dimostrato che la Banca centrale europea dovrà assumere un ruolo da supervisore. Ma per raggiungere questo obiettivo noi, in quanto leader politici, avremo bisogno di pensare a come trovare un equilibrio: se la BCE si dovrà assumere maggiori responsabilità, dovrà anche indicare quale assetto dare all'equilibrio istituzionale da stabilire in futuro.
Un'ultima osservazione sul ruolo internazionale dell'euro. Sono d'accordo sul fatto che non dobbiamo chiedere l'immenso privilegio di essere la valuta di riserva. Non vogliamo però aver speso dieci anni per creare l'euro per poi trovarci, dieci anni dopo il passaggio all'euro, ancora in una posizione passiva nell'arena internazionale senza che la forte voce dell'euro si faccia sentire con più chiarezza nel processo di ritorno all'equilibrio del sistema monetario internazionale.
Ritengo infine che l'euro sia molto più che una semplice valuta. Ecco perché è un tema al quale il Parlamento attribuisce tanta importanza. E' uno strumento al servizio dei nostri cittadini, che stanno attraversando la più profonda crisi degli ultimi anni. Dobbiamo fare uso di questa meravigliosa creazione, questo simbolo dell'Europa, per aiutare i nostri cittadini a superare nelle migliori condizioni possibili questa crisi.
membro della commissione per i problemi economici e monetari. - (DE) Signor Presidente, il primo decennio dell'euro è senza dubbio un evento da celebrare. Chiunque dieci anni fa avesse detto che l'euro avrebbe conosciuto un tale sviluppo, sarebbe stato deriso. Molti hanno contribuito a questo successo e ricordo molte voci scettiche: l'euro veniva definito prematuro e impraticabile, mentre oggi sappiamo che si trattava di un progetto realizzato con il contributo di molti. L'oratore che mi ha preceduto ha ricordato i nomi di chi ha contribuito a questo sviluppo, le pietre miliari del percorso, il Sistema monetario europeo (un accordo con la Banca centrale europea per adottare tassi centrali), il rapporto Delors (che ha organizzato l'avvento dell'Unione monetaria in tre fasi), il trattato di Maastricht, la caduta del muro di Berlino solo due anni dopo, e i periodi di transizione. Molte persone hanno aiutato a rendere l'euro il progetto di successo che oggi è.
Come già detto dal presidente della commissione, onorevole Berès, durante questo periodo e in particolare dall'entrata in vigore del trattato di Maastricht nel 1994 fino al 2002, il Parlamento ha collaborato attivamente all'introduzione delle banconote e delle monete con numerose relazioni, discussioni, pareri e proposte. Voglio ringraziare esplicitamente i due presidenti di commissione all'epoca, gli onorevoli von Wogau e Randzio-Plath, che hanno rappresentato il Parlamento europeo all'estero e hanno dato a questo progetto, pur iniziato dai governi, il sostegno parlamentare di cui aveva bisogno. Stiamo lavorando anche oggi nella stessa direzione sotto la presidenza dell'onorevole Berès.
Il 18 novembre il Parlamento ha adottato con ampia maggioranza una relazione nella quale si descrivono i successi, le sfide, i rischi e i problemi, e vorrei aggiungere un paio di considerazioni a quanto già detto dall'onorevole Berès.
L'euro è stato un grande successo ed è un progetto unico: una politica monetaria centrale gestita dalla Banca centrale europea, con politiche di bilancio e finanziarie locali. E' importante che in futuro il rapporto tra questi due livelli di responsabilità nell'ambito del Patto di stabilità e di crescita sia mantenuto anche in tempi di crisi. Senza il Patto di stabilità e di crescita, senza un forte coordinamento della politica di bilancio e finanziaria, l'euro si troverebbe anche in futuro ad affrontare rischi che sono evitabili. In questo senso, mi rivolgo in particolare agli Stati membri dell'Eurozona, ma anche all'intera Unione europea, raccomandando di prendere questa disciplina, questa collaborazione coordinata, più seriamente di quanto non sia avvenuto in passato, in alcune occasioni.
L'euro ha mantenuto bassa l'inflazione creando fiducia e stabilità e, superando le migliori aspettative, è divenuto la seconda valuta di riserva in brevissimo tempo. L'euro ha dato una spinta al processo delle riforme strutturali negli Stati membri e quindi, nell'era della globalizzazione, è divenuto un "allenamento” per le imprese e le nazioni. Le istituzioni dell'Eurozona, molte delle quali già menzionate dagli oratori che mi hanno preceduto, il consiglio Ecofin, l'Eurogruppo e molte altre, hanno creato le condizioni necessarie insieme alla Commissione europea e alla Banca centrale europea, perché erano già in attività, perché esistevano già, perché nella crisi economica hanno saputo operare con indipendenza reagendo in modo rapido, affidabile e corretto.
Abbiamo visto come l'euro abbia spinto alla creazione di un mercato finanziario europeo. La conclusione politica di questo successo è che i paesi con una moneta e un mercato interno comuni hanno raggiunto un livello unico di integrazione che assicurerà pace e prosperità.
In futuro però non possiamo dare l'euro per scontato. Bisogna iniziare a prendere sul serio i rischi; la progressiva divergenza delle economie nazionali, associata con notevoli rischi in relazione all'aumento dei salari e ai deficit di bilancio, non deve passare sotto silenzio in questa ricorrenza.
Un altro aspetto è il diverso sviluppo del tasso di interesse dei titoli di Stato. Attualmente il margine del tasso di interesse, che senza dubbio è diminuito, sta registrando un nuovo aumento, creando così il rischio di nuove difficoltà per i singoli Stati membri della zona euro.
Vorrei ricordare a quest'Aula che, specialmente in relazione all'estensione della zona dell'euro, non è possibile concedere trattamenti di favore e che tutti gli Stati che ne sono membri possono e devono rispettare le condizioni del trattato di Maastricht.
L'euro è stato accolto positivamente dai cittadini ed ha conquistato la fiducia del mondo. Ha superato la prima prova, apportando un contributo unico all'integrazione permanente delle nostre nazioni in Europa. E' una risultato del quale tutti noi possiamo andare fieri. Grazie.
a nome del gruppo PPE-DE. - (FR) Signor Presidente, signor Giscard d'Estaing, signor Juncker, signor Trichet, Commissario Almunia, onorevoli colleghi, qui sono già state dette molte cose valide.
In dieci anni l'euro è diventato un forte simbolo dell'Europa. L'idea che l'Europa potesse dare vita a una moneta unica, le cui basi furono gettate soprattutto con l'accordo di Brema sul sistema monetario nel 1978 e con la creazione dell'ecu, era stata allora accolta con scetticismo dai mercati e dalle principali autorità monetarie al di fuori dell'Europa. Dobbiamo ringraziare e congratularci caldamente con tutti coloro che hanno preso le giuste decisioni e i cui nomi sono già stati ricordati.
La creazione dell'euro è la prova migliore della capacità dell'Europa, se ne ha la volontà politica, di prendere le necessarie decisioni a lungo termine per un futuro comune e prospero. Questo anniversario, quindi, ci porta un messaggio di speranza, particolarmente opportuno nel difficile periodo che stiamo attraversando.
Bisogna ricordare, però, che, tra i nostri cittadini europei e fino a tempi recenti, l'euro non sempre è stato accolto in modo positivo. Per chi viaggia i vantaggi di una valuta unica sono stati evidenti; per chi invece non esce dal proprio paese, l'euro è stato accompagnato da un aumento dei prezzi. Dagli studi risulta infatti che nella maggior parte dei paesi si è avvertito un effetto inflazionistico, anche se le cifre ufficiali mostrano che, soprattutto grazie all'azione della Banca centrale europea, la stabilità monetaria è stata mantenuta. La realtà è che alcuni hanno tratto netti vantaggi dall'euro arrotondando i prezzi, forse anche grazie a una insufficiente vigilanza degli stessi consumatori.
Con l'aumento dell'euro rispetto al dollaro, vi sono stati commenti da parte di alcuni produttori che producono principalmente nella zona dell'euro, ma vendono all'esterno. Non sono mancate le critiche nei confronti della Banca centrale europea, non in relazione alla sua indipendenza, ma sulla sua politica dei tassi di interesse che sono sembrati eccessivamente elevati.
Con l'attuale crisi, in molti hanno cambiato opinione. Tutti noi ci rendiamo conto dell'importanza dell'euro nel limitare le ripercussioni in Europa di una crisi importata dagli Stati Uniti. Tra le banche centrali, la Banca centrale europea è certamente stata quella che ha risposto meglio. Le sue decisioni, particolarmente adeguate, sono state accolte da tutti con favore. Quale sarebbe stata oggi la situazione dei vari Stati membri se questi avessero cercato di difendere ognuno per proprio conto la moneta nazionale? Le svalutazioni sarebbero state inevitabili e non avremmo potuto evitare una crisi valutaria.
I risultati dell'euro devono incoraggiarci a proseguire, ampliando il coordinamento delle politiche economiche e rispettando il Patto di stabilità e crescita. E' vero che attualmente possono e forse devono essere ammesse delle eccezioni, purché temporanee e mantenendo come obiettivo l'equilibrio delle finanze pubbliche. Avere conti pubblici e politiche economiche di alta qualità è infatti più che mai necessario sul lungo periodo, perché garantiscono efficacia, competitività e crescita. Sono la condizione della solidità della nostra valuta, l'euro.
a nome del gruppo PSE. - (FR) Signor Presidente, in questi tempi di incertezza è importante poter contare su qualcosa che abbia un valore affidabile: l'euro. Avendo io svolto un piccolo ruolo in qualità di membro del consiglio Ecofin nel periodo di preparazione della futura moneta unica, ho potuto valutare i dubbi espressi dalle due parti rispetto all'argomento e la cautela con cui si sono mossi gli Stati membri, il che alla fine ha reso l'Eurogruppo un forte foro di collaborazione, precorritore dei tempi. Oltre a questo, l'Europa ha conseguito due dei suoi migliori risultati grazie alla determinazione di pochi paesi nell'andare avanti e nel rendere l'integrazione una realtà per tutti i nostri concittadini. Mi sto riferendo all'accordo di Schengen per il libero movimento dei cittadini europei che è stato applicato su iniziativa di cinque paesi: la Francia con il presidente Mitterand, la Germania con il cancelliere Kohl, e i paesi del Benelux. La Svizzera è adesso entrata a far parte dell'area Schengen, ma l'Irlanda e il Regno Unito si tengono ancora in disparte da questa Europa dei popoli.
Il presidente Mitterand e il cancelliere Kohl sono stati anche i fautori politici dell'euro, benché anche molti altri abbiano contribuito a questo successo, a cominciare da Jacques Delors. La prima lezione che invito a trarre è che chiunque voglia un'Europa migliore non deve avere paura dell'azione a livello intergovernativo, soprattutto se esiste una coalizione di paesi che veramente desiderano far progredire l'Europa. Il trattato di Prüm, che mira a combattere la criminalità grave, è un esempio di questa diretta collaborazione tra governi, estremamente positiva per l'Europa. In un momento in cui il trattato costituzionale è morto e sepolto in seguito al rifiuto da parte di una strana coalizione di forze politiche, non solo in Francia ma anche nei Paesi Bassi, e quando l'indigeribile legislazione nota come il "mini” trattato di Lisbona è stata bloccata in Irlanda e forse anche nella Repubblica ceca, dobbiamo dimostrare che l'Europa funziona ancora affidandoci alle grandi potenzialità della collaborazione diretta tra governi.
In ogni caso, l'attrattiva dell'euro rimane intatta. Dopo la Slovenia, si è unita a noi la Slovacchia. Altri paesi son preoccupati per non poter beneficiare maggiormente dello scudo protettivo fornito dall'euro. Persino nel Regno Unito si levano voci che mettono in discussione lo splendido isolamento di questo paese in seguito al crollo della sterlina, che nell'arco di meno di un secolo ha visto cadere il suo status da quello di valuta di riserva a livello mondiale a quello di una valuta come tutte le altre. Grazie alle coerenti azioni di Wim Duisenberg, Jean-Claude Trichet e altri, in dieci anni l'euro è divenuta la seconda valuta di riserva del mondo. Naturalmente il dollaro continua a dominare le transazioni globali e offre ancora la prospettiva di un sicuro investimento, ma il colossale debito accumulato dagli Stati Uniti affinché il resto del mondo finanziasse il loro tenore di vita sta gradualmente seminando dubbi sempre maggiori sulla capacità della principale potenza economica del mondo di far fronte ai propri impegni. Di fatto, il mondo finanziario sta andando verso un duopolio euro/dollaro. Qualsiasi duopolio monetario subisce regolarmente aggiustamenti, spesso improvvisi, della parità. In questi tempi di diffusa recessione il mondo ha bisogno di stabilità e di nuove certezze. L'euro avrà un ruolo cruciale in questa nuova stabilità. La Banca centrale europea ha fatto tutto il necessario per affrontare una crisi finanziaria made in USA.
Come ha detto Jacques Delors, l'euro è lo scudo protettivo per tutta l'Europa, benché sinora non abbia stimolato sufficientemente l'economia europea. La BCE si occupa esclusivamente della politica monetaria. Dopotutto, la Commissione è solo un consulente di prim'ordine che avanza proposte molto utili sul piano generale, ma il vero potere economico rimane agli Stati membri che, purtroppo, operano in modo disorganizzato. Anche se una reale armonizzazione della potenza economica collettiva di 27 paesi potrebbe fare miracoli, l'Eurogruppo, nonostante i lodevoli sforzi di Jean-Claude Juncker, rimane ancora un semplice foro di discussione informale. Nella primavera del 1999 ho assistito al tentativo compiuto nell'Eurogruppo da alcuni ministri delle finanze, tra cui Oskar Lafontaine, Dominique Strauss-Kahn, Carlo Azeglio Ciampi e pochi altri, di avviare una cooperazione economica e monetaria tra Unione europea e Banca centrale europea. Wim Duisenberg ha risposto in modo piuttosto tagliente risposta alla proposta, dicendo che non ci sarà mai un coordinamento a priori con la Banca centrale europea e l'Eurogruppo sarà sempre costretto a reagire a posteriori alle decisioni della BCE. La ragione di questa affermazione è evidente: la BCE è e rimarrà indipendente nella conduzione della politica monetaria, ma l'indipendenza non esclude un dialogo costruttivo tra istituzioni cui è affidato il compito di difendere gli interessi e i destini comuni di 500 milioni di europei. Nulla impedisce agli stati di organizzarsi meglio per raggiungere un adeguato livello di coordinamento delle politiche economiche, sia all'interno dell'UE sia nel rappresentare l'Europa all'esterno, come Jean-Claude Juncker ha giustamente affermato poco fa.
a nome del gruppo ALDE. - (DE) Signor Presidente, signor Giscard d'Estaing, signor Juncker, signor Trichet, Commissario Almunia, onorevoli colleghi, ritengo un peccato che oggi a questa seduta solenne siano presenti relativamente pochi membri di questo Parlamento, perché si tratta di un evento di portata veramente storica. Abbiamo già sentito gli oratori precedenti parlare dello scetticismo diffuso all'epoca dell'adozione dell'euro. Si riteneva che le difficoltà logistiche insite nell'operazione di mettere in circolazione miliardi di banconote e monete non fossero gestibili e l'idea di combinare una politica monetaria comune con politiche fiscali separate in ogni Stato membro non era considerata una grande sfida, ma semplicemente una possibilità irrealizzabile.
Oggi i fatti ci raccontano una storia del tutto diversa. L'Unione monetaria europea è una realtà; l'euro esiste da dieci anni. E' un piccolo miracolo politico e ancora una volta le parole di Walter Hallstein, primo presidente della Commissione, si sono dimostrate vere: "Nelle questioni europee, chi non crede nei miracoli non è realista”.
I dubbi dei cittadini, molti dei quali in numerosi Stati membri ritenevano all'inizio che l'euro avrebbe prodotto enormi aumenti dei prezzi, sono oggi dissipati. L'euro è stato ormai accettato ed anche accolto con entusiasmo. E' diventato una specie di visibile segno di identità europea: oltre all'inno e alla bandiera, è uno dei pochissimi simboli che oggi abbiamo.
Si potrebbe sostenere, penso, che nei primi anni di vita della Banca centrale europea l'Europa e le sue economie si trovavano in un periodo di relativa calma ed è quindi stato facile per la BCE perseguire una politica di stabilità. Anche così, va notato che il tasso medio d'inflazione nei primi dieci anni dell'euro è stato intorno al 2 per cento, ovvero più o meno l'obiettivo fissato dalla stessa Banca centrale europea. Il marco tedesco, invece, che è sempre stato considerato il parametro della stabilità, ha avuto un tasso medio d'inflazione del 3 per cento nel corso dei suoi 50 anni di esistenza. Si può quindi affermare che la Banca centrale europea ha lavorato bene.
Ma è adesso, in questo periodo di crisi, che la Banca centrale europea mostra la sua vera forza, le sue qualità. Ha dovuto svolgere un ruolo enormemente importante e ha dimostrato di essere indipendente, efficiente, di avere fiducia nelle proprie capacità, di saper agire con incisività e rapidità. E' divenuta un modello per altre banche centrali, sia nei paesi europei che ancora non fanno parte della zona euro sia all'esterno dell'Europa. Ha fatto capire con chiarezza alla Federal Reserve degli Stati Uniti che è in grado di perseguire una politica di successo, non a dispetto della sua indipendenza, ma proprio perché è politicamente indipendente e non è soggetta alle istruzioni dei vari governi.
Adesso sappiamo che al momento, dopo che i settori bancari dei vari Stati membri sono stati raccolti sotto un ombrello protettivo, gli Stati membri stanno sviluppando diversi piani economici per cercare di assorbire le ripercussioni negative della crisi finanziaria sull'economia reale. La Banca centrale europea dovrà affrontare nuove sfide perché c'è il rischio che le differenze di strategia producano distorsioni della concorrenza, che vada perduta la convergenza in parte raggiunta tra i membri dell'Eurozona e che si instaurino crescenti tendenze alla divergenza. Tutto questo deve essere contrastato ed è per ciò cruciale che il Patto di stabilità e di crescita non sia minato o abbandonato. Al contrario: dobbiamo assicurarci che rimanga valido. E' altrettanto importante che le necessarie riforme strutturali, ripetutamente invocate in passato dalla Commissione e dalla Banca centrale europea, siano davvero messe in atto nei singoli Stati membri.
La Banca centrale europea sarà investita di un nuovo compito nei prossimi anni. La crisi ci ha insegnato che abbiamo bisogno di una qualche forma di supervisione a livello europeo dei mercati finanziari e in questo senso la Banca centrale europea può fare molto. Ha già dichiarato la propria disponibilità in linea di principio ad introdurre un sistema europeo di supervisione analogo al Sistema europeo delle banche centrali. Il ruolo internazionale dell'euro deve essere ulteriormente rafforzato. La zona dell'euro deve avere un'unica voce ed essere rappresentata unitariamente nelle organizzazioni internazionali, proprio come il Fondo monetario internazionale e l'OCSE (Organizzazione per la cooperazione e lo sviluppo economico).
E' ancora vero che una moneta unica senza un'unica politica fiscale è, e continuerà ad essere, un'impresa rischiosa; non è un gioco da bambini. L'Unione europea deve ancora affrontare sfide importantissime: livelli di disoccupazione alti e in costante aumento, cambiamenti demografici, pressioni migratorie, aumento della povertà in alcune fasce della società e una più dura concorrenza nella globalizzazione. La zona dell'euro potrà far fronte a queste sfide solo se le politiche economiche degli Stati membri saranno maggiormente collegate tra di loro. La nomina di un presidente della zona euro è un passo in questa direzione, ma è solo il primo passo; altri dovranno farvi seguito.
a nome del gruppo UEN. - Signor Presidente, onorevoli colleghi, dopo dieci anni lo spazio crescente dell'euro negli scambi internazionali e il suo utilizzo come valuta di riserva dimostrano che è moneta di riferimento nel mondo, che ha garantito la stabilità monetaria ed ha contribuito all'integrazione dell'economia degli Stati che l'hanno adottato, a prescindere da alcuni errori di valutazione che hanno creato problemi ai cittadini sia per il reale valore di cambio tra la moneta nazionale e l'euro che per i pochi controlli effettuati, poi, sui costi di merci e servizi.
L'euro è nato senza imposizioni esterne, senza guerre di conquista o egemonie politiche. È stato il risultato della libera convergenza di undici governi, che hanno creduto nella creazione di un'Unione economica e monetaria, come previsto dai trattati e come passo essenziale per tentare di arrivare a quell'unione politica che, purtroppo, è ancora una meta da raggiungere.
Alcuni problemi che si sono verificati sono dovuti all'inefficienza di un sistema che non aveva previsto i modi per guidare l'altro grande fenomeno concomitante e cioè l'accelerazione del processo di mondializzazione e i grandi cambiamenti delle ragioni di scambio a livello internazionale. L'euro ha consentito di affrontare una serie di difficoltà, la più grave quella dell'attuale crisi finanziaria, e ci ha protetto dalle forti tensioni che si sono verificate sui mercati. Se non avessimo avuto l'euro avremmo ripetuto in peggio l'esperienza del 1992.
In questo decimo anniversario salutiamo con soddisfazione l'ingresso nella zona euro della Slovacchia, sedicesimo paese aderente. Per fare fronte alla crisi attuale le misure della BCE e della Commissione hanno svolto un ruolo di tamponamento e di contenimento, ma continuiamo a sostenere, come abbiamo fatto più volte in quest'Aula, che ci sembra inconcepibile una politica monetaria sganciata dalla politica economica. È vero che la situazione reale è un po' anomala: 16 Stati con la moneta unica, 27 economie politiche nazionali, coordinate per come si può dalla Commissione, e undici Stati con monete nazionali.
Coordinare la politica monetaria con una politica economica che di fatto non esiste non è certamente una richiesta facile, ma se le istituzioni responsabili delle politiche economiche dei nostri paesi non dialogheranno con le banche centrali e con la BCE, che le riassume e viceversa, l'Unione europea troverà nuove difficoltà a far fronte congiuntamente non solo alla crisi attuale, ma alle continue sfide che il mondo esterno e la globalizzazione ci portano in casa.
Ci auguriamo che le recenti esperienze convincano della necessità di affrontare in Europa il cambiamento, riportando al centro l'economia reale e maggiore coesione e connessione tra banca centrale e le istituzioni europee preposte all'indirizzo politico e programmatico. Anche la recentissima crisi energetica ha dimostrato che una politica economica comune sui grandi temi strategici è di interesse vitale per i cittadini e non può essere rimandata e che se c'è volontà politica la sua nascita è facilitata proprio dal peso sempre più evidente dell'euro.
Signor Presidente, signor Giscard d'Estaing, signor Juncker, signor Trichet, Commissario, onorevoli colleghi, vorrei ricordare come nel 1992, quando era ancora del tutto in dubbio se la Francia avrebbe votato in favore del trattato di Maastricht oppure no, Jacques Delors parlò all'assemblea generale del partito francese dei verdi, che poi riuscì a produrre quell'1 o 2 per cento che mancava.
In quell'occasione Delors affermò che, votando per l'euro, avremmo avuto un'Europa politica, soggiungendo che, senza un'Europa politica per controllare l'Europa, la gente non l'avrebbe mai accettata. Non riuscì a convincerci. Il trattato di Maastricht fu approvato, ma non si creò un'Europa politica. Ed è proprio questo il problema con il quale ci confrontiamo oggi.
Perché noi eravamo contrari all'euro allora? Sostanzialmente per due ragioni. Per prima cosa, ci sembrava che i criteri di Maastricht avrebbero trascinato l'Europa in una politica che avrebbe favorito una recessione ciclica di almeno cinque anni; in secondo luogo, ritenevamo insoddisfacente il modo in cui il trattato di Maastricht incorporava la politica monetaria nella generale politica economica. Per il bene dell'indipendenza della Banca centrale europea, volevamo che la politica monetaria fosse separata dalle altre politiche.
Devo dire onestamente che, anche se il trattato di Maastricht ancora oggi non mi convince, come tutti i verdi sono attratto dai cambiamenti che le leggi e l'applicazione dell'Unione economica e monetaria hanno portato.
Sono infatti intervenuti tre principali cambiamenti. Primo, la stabilità dei prezzi è stata fissata ad un livello lievemente inferiore, ma molto vicino, al 2 per cento. Questo obiettivo può sembrare un po' assurdo. Oggigiorno, quando il mondo è minacciato dalla deflazione e la situazione è aggravata dalla tendenza di alcuni paesi a tagliare affrettatamente le loro aliquote IVA nel contesto di strategie keynesiane, è ovvio che porsi l'obiettivo del 2 per cento non è più una semplice operazione cosmetica. Se non rispetteremo questo limite, corriamo il rischio di trovarci con tassi di interesse davvero elevati.
La seconda grande riforma è ovviamente quella del Patto di stabilità e crescita adottato nel 2005, che ci consente oggi una politica controciclica e volta a combattere gli effetti della crisi.
La terza grande trasformazione è il modo in cui il funzionamento pratico delle cose è cambiato. Questo dialogo permanente, messo di nuovo in risalto in quest'Aula, tra il signor Trichet, il commissario Almunia, il signor Juncker e il signor Barroso, da un punto di vista tecnico è contrario allo stesso trattato di Maastricht. Considero questa forma di cooperazione tra il signor Trichet e il commissario Almunia, per esempio, come l'equivalente del dialogo tra il signor Bernanke e il signor Paulson, il che costituisce uno sviluppo positivo e auspicabile. Che cosa rimane da fare, allora? Direi che dobbiamo applicare correttamente gli aspetti positivi del trattato di Maastricht.
Abbiamo un vero problema nel definire il tasso di cambio, come hanno ricordato più volte gli oratori che mi hanno preceduto. Il compito di fissare il tasso di cambio è affidato al Consiglio. Dobbiamo fare in modo che quest'ultimo fissi un tasso di cambio per l'Europa che non derivi casualmente dal tasso d'interesse scelto dalla Banca centrale europea, ma che rifletta adeguatamente una politica industriale, e per questo è necessario uno strumento adeguato.
In secondo luogo, l'obiettivo della Banca centrale europea non è solo di mantenere il tasso vicino al 2 per cento, ma anche di applicare le politiche europee. E mi riferisco alle strategie di Lisbona e di Goteborg. Ci serve una politica di rifinanziamento e di nuovo sconto dei debiti privati della Banca centrale europea conforme a queste due strategie.
Infine, come già è stato detto, serve un sistema di supervisione a livello europeo, e la BCE è sicuramente l'istituzione più adeguata.
a nome del gruppo GUE/NGL. - (PT) E' un peccato non cogliere questa occasione di usare l'euro come scusa per un'analisi approfondita delle conseguenze dell'applicazione di politiche neoliberali e monetaristiche che hanno contribuito all'attuale grave situazione sociale e all'aumento dell'ineguaglianza, della disoccupazione, del lavoro precario e sottoretribuito e della povertà.
E' inaccettabile aggrapparsi a dogmi ideologici, come la stabilità dei prezzi e gli irrazionali criteri del Patto di stabilità e di crescita, e usarli come pretesto per mandare avanti le privatizzazioni e spogliare lo Stato della sua funzione sociale. Questa strategia comprende anche l'idea di uno Stato ridotto al minimo e di una maggiore efficienza del settore privato, con lo scopo di far accettare le cosiddette limitazioni salariali, di fatto risultanti in ridotti aumenti delle retribuzioni nominali, se non addirittura una riduzione dei salari reali, come purtroppo dimostra con chiarezza il caso del Portogallo.
Non possiamo essere d'accordo con questa idea della falsa indipendenza della Banca centrale europea, che trascina i piedi sulle decisioni di ridurre i tassi di interesse e che mantiene l'euro ad un livello di sopravvalutazione solo per proteggere i paesi con le economie più sviluppate e i gruppi economici e finanziari più potenti, aggravando così le difficoltà delle economie più fragili e delle persone con minori risorse finanziarie.
La politica della Banca centrale europea ha creato una contrazione dell'economia europea, dimostrando chiaramente l'esigenza di ulteriori riduzioni del tasso di interesse di riferimento. Mentre nell'ultimo decennio il potere d'acquisto dei lavoratori e dei pensionati è sceso, i profitti dei gruppi economici e finanziari hanno raggiunto il livello più alto degli ultimi trent'anni, con la gioia e la soddisfazione espresse in quest'Aula. Anche ora, nella situazione di crisi causata, riescono solo a nazionalizzare il danno in modo da poter poi privatizzare i profitti, mentre i lavoratori, i piccolissimi e i piccoli imprenditori, i pensionati e i disoccupati subiscono le conseguenze della crisi ed hanno diritto, nel migliore dei casi, solo a poche briciole. Basti guardare quello che sta avvenendo nel settore finanziario, dove alcune banche hanno già aumentato i loro margini d'interesse più di una volta dall'inizio della crisi finanziaria e dove il margine addebitato è raddoppiato nell'arco di un anno, penalizzando ancora di più il nuovo credito.
Insistiamo quindi sull'urgente necessità di porre nettamente fine a queste politiche neoliberali e monetaristiche, sciogliendo il Patto di stabilità, chiudendo i paradisi fiscali e rinunciando alla falsa indipendenza della Banca centrale. Insistiamo quindi sull'esigenza di aumentare significativamente il bilancio dell'Unione europea per garantire una giusta distribuzione del reddito e della ricchezza, in modo da dotarci di una vera politica della coesione sociale ed economica e in modo da respingere misure che non sono altro che nuove versioni di quelle vecchie, misure alla "si salvi chi può”, che permettono ai ricchi di arricchirsi ancora di più e ai poveri di diventare sempre più poveri, come dimostra chiaramente l'aumento delle disuguaglianze tra le economie dell'Eurozona.
Insistiamo quindi sull'esigenza di sostenere la produzione e le micro, piccole e medie imprese, di promuovere un servizio pubblico di qualità, di agevolare il credito e di migliorare il potere d'acquisto delle famiglie, e non solo di quelle più svantaggiate ma anche della classe media, di creare più posti di lavoro e di ridurre la povertà e la miseria di milioni di persone nei nostri paesi.
a nome del gruppo IND/DEM. - (EN) Signor Presidente, godetevi il decimo anniversario dell'euro, perché dubito molto che possiate celebrarne il ventesimo. Quello che abbiamo visto questa mattina mi ha fatto ricordare i vecchi tempi dell'Unione sovietica. Vi ricordate di quando veniva annunciato il successo dei piani quinquennali prima ancora che fossero lanciati, con gran parlare di raccolti record e di grandiose cifre nella produzione dei trattori? Come allora, così questa mattina abbiamo avuto il privilegio di ascoltare la teoria di vecchi burocrati non eletti che ci hanno raccontato del grande successo di questa scelta. Ma sono tutte fantasie.
L'idea che la BCE abbia svolto un buon lavoro è sorprendente. Nello scorso luglio la Banca centrale europea ha aumentato il tasso di interesse, proprio nel momento in cui i mercati stavano entrando nella fase di crollo e in tutto il resto del mondo i tassi venivano abbassati. Certo, tutto questo non mi sorprende perché in fondo, che cos'è l'euro se non l'imposizione della volontà di una classe politica sulle popolazioni d'Europa? Ricordate che solo due paesi, la Danimarca e la Svezia, hanno tenuto un referendum sull'euro e che in entrambi i casi la risposta è stata "no”, quella parolina che voi se possibile cercate di evitare?
La zona dell'euro non è mai stata messa alla prova; però sta per esserlo. La Spagna è in difficoltà economica, l'Italia, come dissero all'epoca gli economisti tedeschi, non avrebbe mai dovuto entrare nell'euro, ma è la situazione della Grecia, penso, quella su cui dobbiamo concentrare l'attenzione. Migliaia di giovani manifestano nelle strade chiedendo che l'intervento del loro governo, chiedendo che riduca i tassi, che svaluti. Ma il governo greco ha le mani legate nella camicia di forza dell'euro. Non può fare niente. Non c'è niente che una futura elezione generale possa fare in Grecia per cambiare le cose. Quando si toglie alla gente la capacità di decidere il proprio futuro alle urne elettorali, temo che la violenza diventi l'unica alternativa logica.
Con questo euro avete rinchiuso i popoli in una prigione economica, avete rinchiuso la gente in un Völkerkerker dal quale ci vorrà grande coraggio per uscire, servirà una leadership, o magari l'inevitabile crollo economico. Potete contestarmi, potete schernirmi, ma ricordate una cosa: il Regno Unito, che non è nell'euro, ha potuto svalutare e ridurre i tassi di interesse. Noi abbiamo potuto rispondere alla crisi. Continuate pure a sbeffeggiarmi se preferite, ma avete notato che sul mercato obbligazionario questa mattina i titoli greci si vendono a 233 punti di base di più di quelli tedeschi? Ora, io so che la maggior parte di voi in quest'Aula non sa nemmeno che cosa significhi, e che chi lo sa fa finta di non saperlo. Potete continuare a nascondere la testa sotto la sabbia, se volete preferite; potete ignorare i mercati, ma prima o poi i mercati non ignoreranno voi.
(EN) Signor Presidente, negli ultimi 200 anni ci sono stati almeno una mezza dozzina di tentativi di creare valute uniche o meccanismi di tassi di cambio fissi. Tutti sono falliti, tutti hanno arrecato danni a chi vi ha partecipato e lo stesso sta accadendo con l'euro. Gli squilibri da tempo previsti dagli scettici stanno iniziando a lasciare il segno: la competitività dell'Italia è in briciole, l'esperienza della Spagna è come un toro nella corrida: orgoglioso e forte all'inizio, ma ferito a morte e trascinato nella sabbia alla fine. I recenti disordini in Grecia sono chiaramente collegati alla disoccupazione prodotta da un euro sopravvalutato. Il differenziale d'interesse delle obbligazioni tra la Grecia e la Germania ha raggiunto livelli senza precedenti: oltre i 200 punti di base.
I mercati speculano scommettendo sul un crollo dell'euro. Nel Regno Unito, noi possiamo ringraziare il cielo per aver mantenuto la sterlina e non far parte dell'Eurozona, questo treno scassato che si muove al rallentatore. Buon compleanno all'euro!
per iscritto. - (EN) Il decimo anniversario della votazione sulla proposta, presentata al Parlamento per conto del Consiglio dei ministri da Gordon Brown (all'epoca presidente del Consiglio), di bloccare i tassi di cambio al livello di quel giorno e di creare l'euro, è l'occasione per celebrare i dieci anni di successo, stabilità e forza di quella che oggi è una delle due principali valute del mondo.
L'attuale crisi economica sarebbe stata accompagnata dallo sconvolgimento dei mercati valutari se noi avessimo ancora avuto la peseta, la lira o la dracma come valute separate in grado di fluttuare selvaggiamente l'una contro l'altra. L'euro è stata una rocca di stabilità per i suoi membri, come dimostrato dalle contrastanti sorti dell'Islanda e dell'Irlanda.
Questo anniversario ci offre anche l'occasione di discutere se il futuro a lungo termine del Regno Unito sia nell'euro oppure no. Naturalmente, nel breve termine il Regno Unito può sopravvivere all'esterno della Zona euro, ma con il tempo siamo destinati a rimetterci: le nostre aziende sono svantaggiate sul mercato europeo dai costi di conversione e di copertura che i concorrenti sul mercato non hanno e gli investitori esteri sul mercato europeo preferiranno posizionarsi nell'area della valuta principale piuttosto che in quella della valuta minore.
per iscritto. - (EL) La seduta solenne del Parlamento europeo a celebrazione del decimo anniversario dell'Unione economica e monetaria (UEM) in un momento di grave crisi del sistema capitalistico fa seguito a ripetute risoluzioni e relazioni del Parlamento europeo sullo stesso argomento ed è un ulteriore tentativo di indorare la pillola della politica dell'Unione europea contro i movimenti di base e contro i lavoratori, politica che, in seguito alla sconfitta del socialismo, ha condotto al trattato di Maastricht e al suo attacco frontale ai diritti e alle libertà dei lavoratori.
L'UEM, la creazione della Banca centrale europea e il lancio dell'euro sono anelli fondamentali della catena delle ristrutturazioni capitaliste promosse dal capitale allo scopo di difendersi contro le rivendicazioni dei lavoratori e di salvaguardare i profitti intensificando lo sfruttamento della classe operaia e delle popolazioni.
Le argomentazioni sulla stabilità dei prezzi, sulla riduzione dell'inflazione e sulla protezione delle economie dai rischi si sono dimostrate vuote. L'UEM protegge i profitti dei monopoli e rende più facili le privatizzazioni e le fusioni.
In questo decennio, i lavoratori hanno visto ridursi i loro salari, peggiorare le relazioni industriali, svanire i diritti assicurativi e deteriorare i servizi sanitari e dell'istruzione, che sono stati trasformati in beni privatizzati.
I lavoratori respingono la strada europea a senso unico e i suoi sostenitori, così come respingono la strategia di Lisbona e il trattato di Lisbona e lottano contro l'UEM e contro la stessa Unione europea per riuscire ad ottenere che il potere sia ceduto alla base e a un'economia di base.
per iscritto. - (PL) Nella discussione sull'euro vorrei attirare l'attenzione su tre risultati negativi che questa valuta ha prodotto.
Innanzi tutto, dal momento in cui è stato introdotto l'euro, ovvero dal 2002 a tutto il 2007, i tre Stati membri che ne sono rimasti fuori (Regno Unito, Svezia e Danimarca) hanno avuto uno sviluppo più rapido dei paesi che hanno aderito all'Eurozona. Il prodotto nazionale lordo in questi paesi è cresciuto a un ritmo almeno doppio della media della zona dell'euro, con un minore tasso di disoccupazione.
In secondo luogo, la battaglia contro l'attuale crisi finanziaria ed economica è chiaramente più efficace in questi paesi che in quelli dell'Eurozona. Le banche centrali di Regno Unito, Svezia e Danimarca hanno abbassato rapidamente e nettamente i tassi di interesse, fornendo al contempo liquidità alle banche commerciali. Sembra che anche la politica fiscale perseguita da questi paesi sia più efficace di quella dei paesi dell'euro.
Terzo, i nuovi Stati membri che si stanno preparando ad entrare nella zona dell'euro sono obbligati a rispettare molti criteri monetari e fiscali per due anni prima del loro ingresso. Alcuni di questi criteri si contraddicono a vicenda, come l'esigenza di fare parte del sistema ERM II, e quindi l'esigenza di mantenere il tasso di cambio della valuta nazionale rispetto all'euro entro un margine di fluttuazione di ±15 per cento, mantenendo allo stesso tempo un basso livello di inflazione. Contrastare la pressione alla svalutazione esercitata sulla valuta nazionale comporta un intervento delle banche centrali, e questo a sua volta significa immettere in circolazione una più grande quantità di moneta nazionale, stimolando ovviamente la pressione inflazionistica. Se la Commissione vuole incoraggiare i nuovi Stati membri, dovrebbe prendere in considerazione l'idea di eliminare questa ovvia incoerenza.
per iscritto. - (FI) Signor Presidente, onorevoli colleghi, l'Unione economica e monetaria europea è nata il 1 gennaio 1999 e contemporaneamente 11 Stati membri dell'Unione europea hanno adottato la moneta unica. L'euro ha compiuto i dieci anni di età il 1 gennaio 2009., proprio quando la Slovacchia è divenuta il sedicesimo paese ad utilizzare questa valuta.
Come ha detto il signor Juncker nel suo discorso al Parlamento, l'euro è senz'altro una ancora di stabilità e i paesi che sono rimasti fuori dall'euro hanno potuto constatare questa amara realtà.
Anche se il decimo anniversario dell'euro è offuscato dalle preoccupazioni per un possibile aggravamento della recessione, confido nella capacità della zona dell'euro di emergere dalla crisi, con un notevole sforzo da parte dell'Unione europea. Secondo le ultime stime, gli effetti del pacchetto di incentivi concordato saranno significativamente inferiori all'1,5 per cento del prodotto interno lordo previsto per l'Eurozona; secondo le stime attuali, questi effetti saranno intorno allo 0,6 per cento. Sono quindi necessari ulteriori interventi.
L'euro è stato un indiscutibile successo, ma questo risultato è stato possibile grazie ai costanti sforzi compiuti. Adesso abbiamo bisogno di rafforzare il ruolo dell'Europa nella supervisione dei mercati finanziari. Dobbiamo attenerci ai principi di base e i criteri dell'Unione economica e monetaria.
per iscritto. - (SK) Il 1 gennaio 2009 l'euro è diventato la valuta ufficiale della Slovacchia. Da allora, la doppia croce e le tre colline della bandiera slovacca sono apparse anche sulle monete da uno e due euro, entrate in circolazione in tutta la zona dell'euro.
Questa data segna un momento storico per la Slovacchia e noi slovacchi siamo molto fieri di essere il primo paese dell'ex blocco sovietico ad adottare l'euro in questo anno simbolico del decimo anniversario dell'euro.
Apprezzo il seguito che l'attuale governo slovacco ha dato agli impegni sottoscritti da Mikuláš Dzurinda, il cui gabinetto ha adottato nell'autunno 2004 un piano per sostituire la corona con la valuta europea e ha fissato l'inizio del 2009 come data obiettivo.
Quest'Aula dovrebbe anche ringraziare il popolo slovacco perché, in quanto principale attore nelle difficili ma necessarie riforme Dzurinda, è stato in grado di affrontare i cambiamenti e ha aiutato la Slovacchia a diventare un paese europeo di successo.
Dal 1 gennaio 2009 l'euro lega quotidianamente il popolo slovacco all'Unione europeo.
per iscritto. - (RO) L'introduzione dieci anni fa della moneta unica europea ha segnato il completamento di un processo le cui implicazioni vanno ben oltre il settore economico. Il completamento del processo di creazione dell'Unione economica e monetaria ha dimostrato l'impegno degli Stati membri nella difesa dell'unità economica e politica dell'Unione europea.
Il successo dell'euro significa perciò successo nel processo di costruzione di un'entità concepita per promuovere i valori europei a livello internazionale e per confermare l'Unione europea come principale soggetto nelle relazioni commerciali e finanziarie dell'economia globale.
Ritengo che i vantaggi offerti dall'adesione all'euro, quali stabilità macroeconomica, significativa riduzione delle fluttuazioni dei prezzi, promozione della creazione di occupazione e sostegno alla crescita della produttività, tutti sostenuti dal rafforzamento della resistenza ai contraccolpi esterni, giustifichino gli sforzi compiuti dai nuovi Stati membri, specialmente la Romania, nel rispettare i criteri di convergenza il più presto possibile e di aderire all'euro.
per iscritto. - (DE) Da quando il 1 gennaio 1999 è stato adottato l'euro, da molti punti di vista la moneta unica si è dimostrata un importante fattore di stabilità dell'economia dell'Unione europea. La moneta unica è, prima di tutto, una forza motrice per gli scambi europei; la scomparsa dei tassi di cambio nei paesi dell'euro è un altro importante e visibile beneficio per i cittadini, che promuove la mobilità all'interno dell'Unione europea.
Oltre agli evidenti benefici, l'euro ha anche agito da ancora nella crisi finanziaria. Solo una grande valuta utilizzata da tanti Stati membri e da numerose economie nazionali poteva attutire i drammatici effetti del crollo economico. L'Unione monetaria ha significato la possibilità di applicare leve macroeconomiche a livello internazionale e di dare risposte attive alla crisi.
L'euro è infine un simbolo dell'integrazione europea e del lungo cammino comune che gli europei. L'Unione monetaria è il passo logico dopo l'unione economica, e dovrebbe anche preparare il terreno per una più profonda integrazione europea.
Quasi un anno fa, quando abbiamo celebrato il decimo anniversario dalla creazione della Banca centrale europea (BCE) e dell'Unione economica e monetaria (UEM), abbiamo messo in risalto che, nei dieci anni della sua esistenza, i risultati raggiunti dall'UEM sono un evidente successo.
Ritengo adeguata questa valutazione, perché credo fermamente nell'importanza della solidarietà che gli Stati membri devono mostrare nelle loro azioni congiunte per combattere gli effetti della crisi finanziaria e per ridurre le conseguenze negative della crisi economica globale. L'Europa si trova nella situazione economica più difficile dal secondo dopoguerra. In questo clima, la celebrazione dell'anniversario dell'euro deve essere l'occasione per riportare l'attenzione sui grandi progetti dell'integrazione europea.
L'introduzione della moneta unica europea e la creazione dell'UEM sono state decisioni congiunte prese grazie all'armonizzazione e alla solidarietà, sulla base dei valori europei. Questo tipo di atteggiamento serve anche oggi per elaborare e mettere in atto le misure atte a combattere la crisi finanziaria. La competitività dell'Europa deve essere mantenuta all'interno della zona dell'euro e deve essere rafforzata negli Stati membri che si preparano ad aderire all'euro. Inoltre, i diversi interessi dei membri dell'UEM devono essere messi in secondo piano davanti agli interessi economici comuni dell'Unione europea.
Signora Presidente, onorevoli colleghi, con grande piacere prendo la parola in questa importante Aula parlamentare, così affollata di membri di tutti i 27 nostri Stati, cosa che mi capita raramente di avere tanto ascolto.
In questa occasione devo spiegare il voto favorevole alla relazione dell'onorevole Bastian Belder sulle relazioni economiche e commerciali con i Balcani occidentali. Sono assolutamente favorevole a che l'Unione europea agevoli al massimo la possibilità dell'adesione di questi Stati della penisola balcanica all'Unione europea. Credo che sia importante che gli aiuti economici siano maggiori di quelli stanziati fino ad oggi, che si dia possibilità di incrementare le comunicazioni con l'Europa degli Stati balcanici, sviluppare il turismo e permettere così a tutti i cittadini dei Balcani, giovani e pensionati, di vivere meglio di quanto abbiano fatto fino ad oggi.
(EN) Signora Presidente, innanzi tutto desidero che sia messo agli atti che ho sbagliato pulsante votando sulla relazione McGuinness. In realtà sono pienamente a favore di questa relazione sulla sicurezza alimentare e mi accerterò più tardi con i servizi che risulti agli atti.
In particolare concordo sulla necessità di adattare la politica agricola comune per far fronte alle preoccupazioni in materia di sicurezza alimentare e anch'io ritengo che gli agricoltori debbano avere una politica stabile per poter pianificare il proprio futuro. Non vi sono certezze, ma certamente c'è bisogno di stabilità.
Condivido inoltre il concetto che il mercato di per sé non può fornire una garanzia di reddito ai produttori e appoggio la richiesta di una dettagliata valutazione di impatto che penso debba essere incentrata, in particolare, sulle implicazioni per la sicurezza alimentare. Da alcune proposte specifiche dell'Unione europea, ad esempio in materia di prodotti fitosanitari, emerge la necessità di una valutazione d'impatto dettagliata e di tenere in considerazione la sicurezza alimentare nel condurre tale valutazione.
(EN) Signora Presidente, desidero ringraziare gli onorevoli colleghi per aver approvato la relazione e l'onorevole Harkin per le sue parole di sostegno.
Abbiamo avuto una chiara testimonianza del parere di quest'Aula sulla politica agricola a livello non solo europeo ma anche globale. L'Aula chiede, in particolare, di concentrarsi nuovamente sulla politica agricola nei paesi in via di sviluppo, fornendo assistenza ai produttori di alimenti in modo che facciano possano produrre a livello locale - un aspetto importante - e credo che il miliardo di euro che l'Unione europea stanzierà a questo scopo sia un passo nella direzione giusta.
Ovviamente ho votato a favore della mia relazione che credo getti le basi per la pianificazione futura in accordo con la visione che quest'Aula ha dell'agricoltura. Ora che il dibattito sulla sicurezza alimentare non è più nell'agenda politica, spetta a noi affrontare il problema dei 30 000 bambini che ogni giorno muoiono di fame.
(EN) Signora Presidente, le sono grato per avermi dato l'opportunità di spiegare il motivo per cui mi sono astenuto dal voto sulla relazione McGuinness. Un concetto importante per l'Unione europea è costituito dall'assoluta necessità di garantire il sostentamento a chi muore di fame e a chi non ha scorte adeguate. Nessuno può dirsi contrario a tale principio e sicuramente nemmeno io. A mio parere, tuttavia, il problema della relazione sta nel fatto che essa guarda e fa riferimento alla politica agricola comune, senza affrontare il problema dell'urgente necessità di una riforma, un'ulteriore riforma, di tale politica.
La relazione non è utile ai cittadini europei né agli agricoltori britannici: continueremo ad essere in difficoltà finché questo fardello non sarà tolto dalle spalle dei contribuenti europei. Sicuramente gli obiettivi della relazione sono giusti, ma temo che non affronti affatto il problema centrale.
(PL) Appoggio senza riserve gran parte delle proposte e delle dichiarazioni contenute nella relazione McGuinness, approvata poco fa. Nel mercato globale si verificheranno sempre più di frequente improvvise fluttuazioni dei prezzi dei prodotti alimentari, con ripercussioni negative.
L'aumento dei prezzi è percepito principalmente dalle famiglie a basso reddito che destinano ai prodotti alimentari una parte considerevole del proprio bilancio; sono queste le persone da aiutare, i più bisognosi, sia nei paesi in via di sviluppo che nell'Unione europea. Concordo sulla necessità di adattare la politica agricola comune alla nuova situazione per affrontare meglio il problema della sicurezza alimentare. Per questo motivo bisogna opporsi alla rimozione degli strumenti di gestione del mercato e alla riduzione del livello comunitario di spesa per l'agricoltura nella prospettiva finanziaria futura.
E' una buona idea istituire un osservatorio internazionale sotto gli auspici della FAO per il monitoraggio dei prezzi dei prodotti agricoli e dei fattori di produzione in modo da tenere sotto controllo tali dati su scala mondiale ed essere in grado di reagire rapidamente alle fluttuazioni. Credo inoltre che si dovrebbe prendere in considerazione l'idea di istituire un sistema mondiale di stoccaggio delle scorte alimentari.
(EN) Signora Presidente, le sono grato per avermi offerto l'opportunità di spiegare il motivo per cui mi sono astenuto dal voto sulla relazione.
Credo che la maggior parte dei deputati, indipendentemente dal loro schieramento politico, concordino sulla grande importanza che riveste la sicurezza alimentare. Il problema è che non siamo d'accordo su cosa si intende per sicurezza alimentare. Per molti di noi significa fare in modo che tutta la popolazione mondiale, indipendentemente dalla provenienza, abbia cibo a sufficienza; per altri, è solo una scusa per introdurre il protezionismo. Per questi ultimi la sicurezza alimentare va riferita solo ai prodotti alimentari provenienti dall'Unione europea e destinati ai cittadini europei. "Produzione locale” è un'espressione che sento usare spesso e sento anche utilizzano spesso usare la scusa della sicurezza alimentare per opporsi alle importazioni dal resto del mondo, ostacolando le esportazioni di alto livello qualitativo da molti dei paesi mondiali più poveri e condannando così alla miseria un numero sempre crescente di agricoltori di quei paesi.
La convinzione che la sicurezza alimentare debba fondarsi sulla politica agricola comune è sorprendente, e tale convinzione deve essere sfatata.
(EN) Signora Presidente, condivido l'eccellente intervento del collega, l'onorevole Kamall, su questo tema. Mi sono astenuto perché la linea politica del mio partito invitava ad astenersi dal voto sulla relazione, ma ben sappiamo che la sicurezza alimentare è un tema importante per noi tutti. Ecco perché sono stupefatto per il modo in cui questo argomento viene affrontato in questa sede.
La relazione specifica per la quale, credo, abbiamo votato tutti a favore fa riferimento al problema che stavamo per crearci votando a favore della direttiva sui prodotti fitosanitari. Abbiamo appena indebolito la sicurezza alimentare europea. L'effetto immediato della nostra votazione è stato quello di impedire, in pratica, ai nostri agricoltori di fornire prodotti agricoli in quantità sufficiente da sfamare in futuro il nostro continente, e lo trovo assurdo. E' un peccato che nessun altro sembri leggere alcuna di queste relazioni presentate in Aula.
(EN) Signora Presidente, una delle maggiori preoccupazioni e dei principi chiave in materia di sicurezza alimentare globale è assicurare una produzione sufficiente e sostenibile e, di fatto, garantire la sicurezza alimentare nei cosiddetti paesi sviluppati come quelli dell'Unione europea, in modo che tali paesi possano esportare la propria produzione alimentare in eccedenza sui mercati mondiali senza farsi concorrenza e senza quindi aumentare i prezzi per chi vive in aree che non hanno il clima, il suolo, le competenze tecniche e i fondi da investire per la produzione autonoma delle proprie derrate alimentari.
Occorre stare molto attenti con le nostre politiche se si vuole essere certi di dare una risposta non solo ambientale ma anche globale alla necessità di una produzione alimentare sostenibile.
(SK) Ho votato a favore della relazione sulla politica agricola comune e sulla sicurezza alimentare globale perché tratta di questioni che ho sempre cercato di sollevare al Parlamento europeo come prioritarie.
La prima è la riduzione dei costi di produzione, una misura che aumenterà la competitività a livello globale. La seconda consiste nella riduzione della volatilità dei mercati alimentari, aumentando, in particolare, le scorte. La terza riguarda l'interruzione del declino dell'importanza sociale dell'agricoltura, aumentando la consapevolezza del suo ruolo unico e insostituibile. La quarta è relativa alla sospensione di un utilizzo casuale della politica agricola comune tramite l'introduzione di un'organizzazione politica sistemica concentrata su obiettivi a lungo termine. La quinta ed ultima questione è l'interruzione del declino dell'agricoltura nei nuovi Stati membri, un declino provocato dai principi discriminatori della politica agricola comune, promuovendo sensibilmente l'utilizzo del potenziale agricolo inutilizzato in tali paesi.
(EN) Signora Presidente, la relazione affronta un tema centrale per tutta l'Unione europea. Con questa relazione stiamo approvando un'ulteriore spesa per cercare di persuadere i cittadini a votare a favore del famigerato trattato di Lisbona. I cittadini irlandesi ne hanno avuto l'opportunità ed hanno rifiutato in modo molto chiaro il trattato, e se anche ai cittadini britannici venisse data la stessa occasione - come è stato loro promesso dal governo laburista alle ultime elezioni politiche - voterebbero anch'essi in massa contro il trattato.
Tengo a sottolineare che questo messaggio deve arrivare forte e chiaro all'Unione europea: i cittadini non vogliono il trattato, non vogliono che Bruxelles e Strasburgo abbiano maggiori poteri. I cittadini vogliono che siano i propri governi e i propri organi legislativi a prendere le decisioni che li riguardano. Finché questo messaggio non verrà recepito si continuerà a spillare denaro ai contribuenti per obbligarli a votare con la pretesa di persuaderli a cambiare idea. Ma i cittadini non cambieranno idea.
(EN) Signora Presidente, desidero innanzi tutto sottolineare che la relazione è un lavoro eccellente. Diciamo sempre di voler mettere in contatto l'Unione europea con i suoi cittadini e che il progetto comunitario non può proseguire senza il coinvolgimento dei cittadini dell'Unione.
Ebbene ci sono due tipi di democrazia: la democrazia rappresentativa, come in quest'Aula, e la democrazia partecipativa, quella della relazione. E' importante comprendere che il dialogo civile deve avvenire tra due parti e deve essere un processo reciproco. Per questo motivo le istituzioni comunitarie devono prendere in considerazione le preoccupazioni e le idee avanzate dai cittadini; credo che il milione di firme raccolte per le disabilità e il documento di cui stiamo discutendo oggi in Parlamento ne rappresentino ottimi esempi.
Non sono d'accordo con l'ultima oratrice in quanto ritengo che, se approveremo il trattato di Lisbona, esso ci darà l'opportunità di mettere in contatto i cittadini e l'Unione europea in modo molto più costruttivo. Il nostro ruolo in quest'Aula è far sì che il trattato di Lisbona, se approvato, funzioni in modo efficace.
(EN) Signora Presidente, il titolo della relazione, "Prospettive di rafforzamento del dialogo civile dopo il trattato di Lisbona”, permette di deduzioni trarre numerose conclusioni. Meglio sorvolare sul titolo, ma sembra necessario ricordare periodicamente a quest'Aula che il trattato di Lisbona non è in vigore poiché è stato respinto per tre volte in forme diverse dal 55 per cento degli elettori francesi e dal 54 per cento di quelli irlandesi.
Concentriamoci invece sul sapore da ministero dell'amore orwelliano del titolo: "Prospettive di rafforzamento del dialogo civile dopo il trattato di Lisbona”. Forse l'elettore comune, inesperto del particolare linguaggio dell'Unione europea, potrebbe non interpretare queste parole come noi in quest'Aula, leggendole come un'intenzione a istituire un nuovo budget di propaganda per convincere i cittadini a cambiare idea.
Va sottolineato che non tutto il denaro proveniente dai forzieri della Banca centrale europea viene speso per inculcare nei cittadini idee intrinsecamente sbagliate.
Per definizione il dialogo presuppone due interlocutori e l'Unione europea deve essere in grado di ascoltare e non solo di parlare. Per questo motivo bisognerebbe istituire un referendum sul trattato. Pactio Olisipiensis censenda est!
(EN) Signora Presidente, la ringrazio per avermi concesso l'opportunità di spiegare il mio voto sulla relazione.
Il titolo della relazione, "Prospettive di rafforzamento del dialogo civile dopo il trattato di Lisbona”, mi riporta in mente una frase del Mahatma Gandhi. Quando gli fu chiesto cosa pensava della civiltà occidentale egli rispose "credo che sarebbe un'ottima idea”. Leggendo il titolo della relazione anch'io ho pensato: "Sarebbe un'ottima idea, vero?”. Se solo il dialogo civile esistesse! Se solo ci fosse un dialogo tra due parti! Uno degli oratori precedenti ha detto che il dialogo è un processo tra due interlocutori, ma se andassimo a controllare alcune delle organizzazioni civili finanziate per promuovere il trattato di Lisbona constateremmo che si tratta solo di organizzazioni ingaggiate al fine di promuovere un trattato fondamentalmente non democratico. Quante organizzazioni contro il trattato verranno finanziate e a quante verrà accordato un sostegno? In questo caso non c'è un dialogo tra due interlocutori, motivo per cui quando i cittadini dell'Unione europea avranno l'opportunità di esprimersi a proposito del trattato di Lisbona, sceglieranno di respingerlo.
(EN) Signora Presidente, la ringrazio per la pazienza dimostrata in Aula. Avrei qualcosa da aggiungere, ma ho troppe cose da dire e sono emozionato per il gran numero di votazioni che si sono svolte oggi nel Parlamento europeo. Discutiamo sulla politica comune della pesca e sullo sviluppo sostenibile, ma le due cose sono intrinsecamente in contraddizione. Se vogliamo una politica sostenibile sulla pesca dobbiamo considerare i diritti di proprietà e le soluzioni determinate dal mercato. In alcuni paesi ai pescatori vengono accordati diritti vendibili che passano di generazione in generazione: è questo il modo migliore di garantire scorte ittiche sostenibili, non i metodi comunisti che prevedono una pianificazione centralizzata della pesca. Ecco perché stiamo assistendo all'esaurimento delle riserve ittiche e alla fine ne faremo tutti le spese.
La seduta è sospesa. Riprenderemo con le dichiarazioni di voto dopo la seduta solenne.
. - Signor Presidente della Repubblica di Lettonia, stimatissimo Valdis Zatlers, è con grandissimo piacere che noi tutti ci pregiamo di poterle dare il benvenuto in occasione della sua prima visita al Parlamento europeo. Desidero innanzi tutto esprimerle la mia gratitudine, come presidente di un paese che è divenuto solo di recente Stato membro dell'Unione europea, per aver accettato l'invito del Parlamento europeo ad intervenire oggi in quest'Aula, proprio nel giorno in cui ricorre il decimo anniversario della moneta comune, l'euro. Oggi è una prima solenne poiché è anche la prima volta che in questa sede, il Parlamento europeo, viene suonato l'inno europeo per dare il benvenuto in plenaria ad un ospite.
Desidero cogliere l'opportunità per sottolineare oggi, ancora un volta, l'importanza storica dell'allargamento dell'Unione europea avvenuto nel 2004. Ci sono voluti più di 60 anni per riportare il suo paese nell'Europa libera e democratica ed unificare il nostro continente.
Oggi viviamo in pace, libertà e democrazia; ai nostri cittadini si aprono prospettive che i nostri antenati non avrebbero potuto nemmeno immaginare, e dobbiamo rallegrarcene.
Sicuramente l'Unione europea si trova oggi ad affrontare nuove e difficili sfide e anche i cittadini lettoni lo stanno percependo molto chiaramente, a seguito ad esempio della crisi finanziaria che ha colpito, signor Presidente, anche il suo paese. Anche la crisi del gas tra Russa e Ucraina sta dando un valido motivo di preoccupazione ai cittadini lettoni.
E' proprio nei momenti di crisi come questo che dobbiamo comprendere il valore dell'appartenenza all'Unione europea basata sul principio di solidarietà tra i popoli. E' in questo particolare e difficile momento che noi tutti sentiamo la necessità di comunanza e di cooperazione tra i nostri paesi e le istituzioni europee.
Assieme siamo più forti, assieme possiamo salvaguardare meglio i nostri interessi e i nostri valori in tutto il mondo. Questo è il motivo per cui il Parlamento europeo si auspica che il trattato di Lisbona, che assegna all'Unione europea maggiori possibilità d'azione per il superamento di queste gravi sfide, possa presto entrare in vigore.
A questo proposito le elezioni del Parlamento europeo previste per giugno di quest'anno rivestono un'enorme importanza. Vogliamo infatti continuare a perseguire insieme il nostro progetto di pace e di unificazione, in un'Unione europea democratica e con un Parlamento europeo con poteri di codecisione in quasi tutti i settori.
Spero vivamente che i cittadini lettoni - così come quelli di tutti gli altri Stati membri dell'Unione - comprendano l'importanza del loro voto, che garantisce loro poteri europei di codecisione, e si rechino quindi in massa alle urne in occasione delle prossime elezioni del Parlamento europeo.
Signor Presidente, è con grande piacere che la invito a rivolgersi al Parlamento europeo dove, ancora una volta, le porgo un caloroso benvenuto.
presidente della Repubblica di Lettonia. - (LV) Signor Presidente, onorevoli deputati, ringrazio il presidente per le sue gentili parole di presentazione e per il suo invito a rivolgermi ai rappresentati eletti delle nazioni europee; è per me un onore avere questa opportunità. Mi fa molto piacere potermi esprimere qui, nel Parlamento europeo, nella mia lingua madre, specialmente perché da ormai cinque anni il lettone è divenuto una delle lingue ufficiali dell'Unione europea. Vi parlo oggi mentre si sta per concludere il primo mandato dei deputati lettoni eletti al Parlamento europeo e li ringrazio per aver svolto egregiamente il loro compito.
Onorevoli deputati, quest'anno, il 2009, è molto importante per la Lettonia. Cinque anni fa il nostro paese è entrato a far parte dell'Unione europea e della NATO. L'appartenenza a queste organizzazioni internazionali è divenuta un obiettivo strategico per la Lettonia dopo il ritorno all'indipendenza, nel 1991, e il nostro paese ha espresso chiaramente la propria volontà di far parte delle istituzioni economiche e di sicurezza sia europee che d'oltreoceano. L'allargamento della famiglia delle nazioni democratiche europee avvenuto nel primo decennio del XXI secolo ha rappresentato il cambiamento più dinamico avvenuto in Europa dal momento della fondazione dell'Unione. Si è trattato di un cambiamento notevole; nazioni nelle quali i valori chiave dell'Unione europea erano storicamente radicati, ma che per lungo tempo erano rimaste forzatamente isolate, sono entrate a far parte delle istituzioni europee.
Il 18 novembre dell'anno scorso la Lettonia ha celebrato il novantesimo anniversario della propria proclamazione, un anniversario estremamente significativo per i nostri cittadini. Ancora una volta essi hanno ribadito con forza la propria determinazione a vivere in una nazione indipendente, libera e democratica. L'atto di dichiarazione della Repubblica di Lettonia del 1918 recita che tutti i cittadini senza distinzioni di origine etnica sono chiamati a collaborare per far sì che in Lettonia siano garantiti tutti i diritti umani, aggiungendo che la Lettonia sarà una nazione democratica e giusta, dove non ci sarà spazio per l'oppressione e l'ingiustizia. Sono molto fiero di queste parole. La Repubblica di Lettonia ha proclamato la propria fedeltà a questi valori e principi fondamentali trent'anni prima dell'approvazione della Dichiarazione universale dei diritti dell'uomo.
Il mio paese ha sempre sentito di appartenere all'Europa e ai suoi valori anche quando, come altre nazioni dell'Europa centrale e orientale, era legata ad un paese che guardava a molti valori attraverso una particolare lente ideologica. Tra le nazioni del blocco orientale regnava la pace, ma si trattava della pace del cortile di una prigione, una pace determinata dalla presenza dei carri armati, della repressione e delle minacce. Lo scorso anno, onorevoli deputati, il film di Edvīns Šnore The Soviet Story (La storia sovietica) ha ricordato a voi e a tutta l'Europa la mancanza di umanità dell'ideologia totalitaristica. Abbiamo una storia comune ma destini diversi: occorre guardare indietro per comprenderci l'un l'altro e pensare insieme al futuro. Ecco perché desidero ringraziare il Parlamento europeo per la dichiarazione approvata il 22 settembre dell'anno scorso che ha proclamato, per il 23 agosto, la Giornata europea del ricordo per le vittime delle vittime dei regimi totalitaristi. La dichiarazione ricorda ai cittadini europei i tragici eventi della storia della Lettonia e di tutta l'Europa.
Tuttavia il mio pensiero va oggi ad un periodo più recente. Da cinque anni la Lettonia è membro dell'Unione europea e della NATO: ebbene, qual è il bilancio di questo periodo per il nostro paese? Che cosa ha guadagnato la nostra nazione? Quali risultati sono stati raggiunti e quali sono le sfide che ancora ci aspettano? In primo luogo l'aspirazione di divenire parte dell'Europa ha stimolato il consolidamento della democrazia nella nostra società e ha contribuito allo sviluppo delle istituzioni democratiche. Aderendo all'Unione europea la Repubblica di Lettonia ha evidenziato la propria determinazione per il futuro, la volontà di fondare il proprio avvenire su un'identità europea e su valori comuni, quali libertà, democrazia, responsabilità, principio della legalità e diritti umani, uguaglianza, tolleranza e prosperità. In secondo luogo, l'appartenenza all'Unione europea ha migliorato il clima degli investimenti in Lettonia. Il "denaro europeo”, così come in genere chiamiamo i fondi strutturali dell'Unione, ha contribuito sensibilmente allo sviluppo dell'economia lettone. In terzo luogo, godiamo dei privilegi garantiti dalla libera circolazione delle persone: la libertà di spostarsi nell'area Schengen è diventata talmente consueta e ovvia che studiare, lavorare e acquisire esperienze in altri Stati membri dell'Unione europea sono oggi attività naturali. In quarto luogo, la libera circolazione delle merci e dei servizi ha dato avvio a nuove opportunità commerciali. Tutti gli imprenditori e i consumatori possono operare in un ambiente libero, senza confini e senza dazi, aspetto particolarmente importante per un paese con un piccolo mercato interno. In quinto luogo, il più importante di tutti, la voce della Lettonia viene ascoltata in Europa e le voci europee sono ascoltate a livello mondiale. Possiamo andare fieri di avere a nostra disposizione un meccanismo unico di collaborazione che consente a noi tutti di cercare insieme, in caso di crisi finanziaria anche su scala mondiale, soluzioni concrete alle sfide globali, quali i cambiamenti climatici e demografici, il rafforzamento della sicurezza energetica, i problemi legati all'immigrazione. La Lettonia ha ora a sua disposizione nuovi strumenti politici ed economici, ma va sottolineato che la responsabilità della nostra nazione per il futuro comune in Europa, una responsabilità di tutti i cittadini europei, è sensibilmente aumentata.
Se ci voltiamo indietro ad osservare i risultati raggiunti dobbiamo anche essere critici e ammettere i nostri errori. Dopo l'ingresso nell'Unione europea, il governo lettone ha ceduto ad un sentimento di compiacimento per il lavoro svolto nel raggiungere il proprio obiettivo: non abbiamo ammesso a noi stessi che eravamo solo all'inizio e non alla fine del processo. L'Unione europea offre grandi opportunità, ma ogni nazione e società deve coglierle autonomamente. Noi lettoni non abbiamo sfruttato tutte le opportunità, ma non sempre abbiamo attuato una politica di coesione e utilizzato gli strumenti finanziari che ci venivano offerti, e le nostre istituzioni statali hanno dovuto imparare a vivere nell'Unione europea. Non siamo stati sufficientemente determinati da adottare l'euro e questo è uno degli errori più gravi commessi nel processo di integrazione per la moneta unica, un elemento particolarmente evidente oggi in presenza di una crisi finanziaria.
Eppure persino gli euroscettici più incalliti devono ammettere che l'accesso della Lettonia nell'Unione europea è stato un evento, nel complesso, positivo. C'è nessuno in Lettonia che vuole tornare ad un'Europa dove esistono barriere doganali tra le nazioni? No! C'è nessuno che vuole aspettare in fila alla frontiera per entrare in un paese confinante? No! C'è nessuno che vuole tornare ad un mondo con restrizioni alla libera circolazione dei lavoratori, all'istruzione e all'esperienza professionale? Sicuramente no! Anche gli euroscettici si abituano presto ai vantaggi e diventano semplicemente scettici.
Onorevoli deputati, l'aggravarsi negli ultimi mesi della crisi del sistema finanziario e dell'economia ha cambiato in modo irreversibile il ruolo e il significato dei governi nazionali all'interno dei processi economici. Fino ad ora i mercati finanziari sono stati in grado di svilupparsi molto liberamente. Ci hanno persuaso che le leggi del mercato sarebbero state di per sé sufficientemente efficienti da promuovere lo sviluppo economico e noi abbiamo creduto che il mercato da solo avrebbe rimesso tutto al suo posto. E' vero, il mercato si autoregolamenta, ma dalla crisi globale possiamo dedurre che i nostri sistemi finanziari e le nostre economie stanno risentendo di quel mercato e, cosa più importante di tutte, che la gente comune risente della crisi. Alla fine gli eventi dell'ultimo anno ci hanno dimostrato che è essenziale che i governi nazionali rivestano un ruolo più attivo nel processo economico. L'approccio adottato in precedenza, di appisolarsi alla guida della gestione economica, è stato irresponsabile: purtroppo ci siamo svegliati troppo tardi, in tempo per intravedere ancora l'ostacolo - la palude finanziaria - sulla strada davanti a noi, ma abbastanza presto da riuscire a evitarlo.
In questa situazione è necessario adottare un approccio complesso a livello nazionale, europeo e globale. A livello globale bisogna agire in modo coordinato per riavviare la crescita economica e ciò sarà possibile solamente progettando una nuova struttura e nuovi meccanismi per il sistema finanziario. Sarà d'importanza vitale sorvegliare da vicino il sistema, senza però limitare iniziative e processi di mercato. La sfida più difficile consisterà nel trovare un giusto equilibrio. A livello europeo abbiamo un notevole vantaggio dal momento che possiamo introdurre misure coordinate, agire congiuntamente e trovare una soluzione sostenibile. Accogliamo con favore il Piano europeo di ripresa economica della Commissione che costituisce una misura importante per uscire dalla difficile situazione in cui ci troviamo ora.
Dedicherò un po' di tempo in più alle soluzioni a livello nazionale. La crisi finanziaria globale ha colpito anche la Lettonia e c'è una scuola di pensiero: il nostro paese è attualmente oggetto di una delle più sensazionali operazioni di salvataggio del sistema finanziario della storia dell'Europa moderna. Attualmente si stanno elaborando misure di incentivazione dell'economia per stabilizzare la situazione finanziaria ed economica in modo rapido ed efficace. Si tratta di un compito difficile, ma riusciremo a superare la crisi solo individuando una chiara via d'uscita e non confondendo soluzioni a breve termine con una visione a lungo termine dello sviluppo economico.
Alla fine dell'anno scorso sei partiti politici rappresentati nel parlamento lettone, sia al governo che all'opposizione, si sono accordati su una posizione comune di sostegno al piano di stabilizzazione economica redatto dal governo lettone. L'accordo prevede un attento controllo delle modalità di utilizzo del prestito accordato alla Lettonia. Il piano individua le priorità a medio termine per l'economia lettone: sostegno alle esportazioni, promozione di una concorrenza libera ed equa, notevole riduzione del disavanzo delle partite correnti della bilancia dei pagamenti e introduzione dell'euro nel 2012. L'adesione alla zona euro è diventata uno degli obiettivi strategici più importanti del nostro paese ed è importante che la Lettonia non sia lasciata da sola. Ci stanno aiutando a superare questo momento difficile non solo organizzazioni finanziarie internazionali, ma anche le istituzioni europee e degli altri Stati membri. La Repubblica di Lettonia è molto grata di questa espressione di solidarietà.
Onorevoli deputati, l'allargamento non ha comportato unicamente la presenza di nuovi Stati membri nell'Unione europea, ma ha anche introdotto nuove priorità, anche di politica estera, nell'agenda europea. L'accesso della Lettonia all'Unione europea è avvenuto durante la preparazione della politica europea di vicinato, i suoi obiettivi, principi e meccanismi attuativi. Da allora le iniziative di politica estera dell'Unione nei confronti dei paesi dell'est sono aumentate sensibilmente e questo grazie all'impegno e all'esperienza dei nuovi Stati membri. La Lettonia ha sempre considerato le relazioni di vicinato in una prospettiva più ampia e in futuro continuerà ad avere un ruolo attivo nello sviluppo e nell'applicazione di questa politica.
Tale politica non riguarda esclusivamente le relazioni dell'Unione europea con gli Stati confinanti, per terra o per mare. Nell'ambito di questa politica dobbiamo occuparci del posto e del ruolo dell'Unione europea nel mondo. La Lettonia, assieme ad altre nazioni che condividono la sua visione, ha promosso attivamente un maggior coinvolgimento dell'Unione europea nella regione orientale confinante. E' stata avviata una nuova iniziativa politica, il Partenariato orientale, la cui missione è rimodellare la politica comune europea di vicinato ed adattarla alle particolari caratteristiche della regione, rendendo il processo più attivo, coraggioso e ambizioso. La Lettonia prende atto con piacere delle proposte della Commissione europea in materia. Il Partenariato orientale dovrà in pratica rafforzare le relazioni politiche ed economiche tra l'Unione europea e gli Stati di queste regioni, oltre alla cooperazione reciproca tra tali Stati. Nello sviluppare il Partenariato orientale si dovrà fare attenzione al principio di differenziazione, alla valutazione individuale e all'atteggiamento tenuto nei confronti di ciascun partner. Ognuno di questi Stati sta seguendo un proprio cammino di sviluppo; alcuni desiderano entrare nell'Unione europea, altri si sono prefissati obiettivi diversi. La nostra politica avrà successo solo se saremo in grado di lavorare assieme a tutti gli Stati della regione, aiutandoli con comprensione ove necessario. Ho ricevuto segnali positivi in materia di incremento e rafforzamento della cooperazione anche durante la mia visita dello scorso ottobre alle nazioni dell'Asia centrale, segnatamente Kazakistan, Uzbekistan e Turkmenistan La Repubblica di Lettonia continuerà a sostenere attivamente la politica di vicinato europea e svolgerà un ruolo attivo nella sua applicazione. Tutte le nazioni europee hanno una propria storia e diverse opportunità di collaborazione ai progetti comuni a favore dell'Unione europea. Il particolare contributo della Lettonia alla dimensione orientale è rappresentato dalla fiducia reciproca dimostrata nelle relazioni bilaterali, radicatesi in un periodo storico comune, e dalla competenza che ne deriva. Il dovere del nostro paese è utilizzare questa particolare circostanza che prima dello scadere dei prossimi dieci anni potrebbe andare perduta. Tra diverse decine di anni la Lettonia, agli occhi degli Stati orientali, rappresenterà uno Stato membro qualsiasi e non più la porta per l'Europa. Sfruttando questa posizione di vantaggio, la Repubblica di Lettonia continuerà a promuovere un dialogo politico attivo per favorire una maggiore comprensione dell'Unione europea e dei suoi valori negli Stati vicini, illustrando in tal modo gli obiettivi della politica europea di vicinato e il Partenariato orientale. Questo dialogo avvantaggerà tutti poiché offre l'opportunità di comprendere come gli Stati vicini percepiscono le loro future relazioni con l'Unione europea. Sono convinto che gli interessi dell'Europa sarebbero meglio garantiti se il Partenariato orientale venisse avviato in anticipo, nel corso della presidenza della Repubblica ceca.
Onorevoli deputati, la questione della sicurezza energetica è di recente diventata un argomento d'attualità nel corso delle prime giornate della presidenza ceca. La crisi economica e finanziaria è a suo modo ciclica, ma le questioni legate alla sicurezza energetica e alle fonti di energia sostenibile sono sempre all'ordine del giorno in materia di politica europea e mondiale e stanno diventando sempre più urgenti. La sicurezza energetica ha una forte dimensione esterna e non può quindi essere considerata come avulsa della situazione mondiale; gli avvenimenti verificatisi di recente in Ucraina e il conflitto in Georgia ne sono la prova. Recentemente gli Stati membri dell'Unione europea hanno considerato l'energia una questione da risolvere a livello nazionale piuttosto che a livello comunitario. Gli avvenimenti dell'anno scorso nel settore energetico, l'interruzione della fornitura di energia, la diminuzione delle risorse energetiche e la visibilità dei prezzi hanno contribuito a creare un'intesa negli Stati membri dell'Unione europea sulla necessità di una politica energetica comune. Quando politica ed energia si incontrano il nostro compito principale è garantire una fornitura di energia regolare, sufficiente, economica, sostenibile ed ecologica.
Bisogna ammettere che l'Unione europea ha ottenuto risultati poco uniformi in questo settore. Su alcuni temi, quali ad esempio lo sviluppo di un'economia energetica rispettosa dell'ambiente, ci siamo prefissati obiettivi ambiziosi a livello europeo e attualmente stiamo cominciando a raggiungerli. Su altri argomenti, come la diversificazione delle fonti energetiche a livello europeo e la creazione di un mercato unico per l'energia, siamo solo all'inizio del cammino. Gli avvenimenti degli ultimi giorni, tra cui l'interruzione della fornitura di gas proveniente dalla Russia, ci hanno aperto gli occhi sulla necessità di trovare soluzioni il più rapidamente possibile a livello paneuropeo. Abbiamo tutti la responsabilità di applicare la nostra intesa comune alla creazione di un mercato energetico europeo realmente integrato e diversificato e non dobbiamo permettere che la nostra determinazione svanisca come neve al sole. La questione della sicurezza energetica può essere risolta solo tramite un dialogo politico con i paesi produttori e con quelli di transito delle risorse energetiche. L'Unione europea ha gli strumenti politici per risolvere la questione e spetta a noi farne buon uso.
Un'ulteriore direzione verso cui indirizzare i nostri sforzi è l'integrazione del mercato baltico dell'energia con i mercati della Scandinavia e dell'Europa centrale. L'integrazione della regione baltica è frammentaria: il commercio e il trasporto della regione si stanno sviluppando rapidamente, ma il mercato energetico ristagna. La Commissione europea ha svolto un lavoro notevole in questo settore. L'iniziativa di aumentare la sicurezza energetica e la solidarietà implica anche lo sviluppo di un programma di collegamento con il mercato baltico dell'energia che consentirà una progressiva integrazione degli Stati baltici nel mercato unico europeo del settore energetico. Tengo in grande considerazione l'impegno della Svezia nelle discussioni strategiche sulla regione del Mar Baltico, impegno che avrà presto l'opportunità di mettere in pratica nel corso della propria presidenza nella seconda metà del 2009. Sono convinto che regioni forti, dal Mar Mediterraneo al Mar Baltico, rendano forte l'Unione europea.
Onorevoli deputati, il traguardo iniziale dell'Unione europea - la sicurezza e il benessere dei cittadini europei - è rimasto immutato; è cambiato invece il contesto nel quale tale obiettivo va raggiunto. L'economia globale è più coesa rispetto a mezzo secolo fa e nuovi e potenti protagonisti economici sono apparsi sulla scena mondiale. Solo tramite un'azione coerente, lungimirante e, soprattutto, comune dell'Unione europea possiamo sperare di non uscire perdenti dalla lotta per la concorrenza globale; solo insieme riusciremo a mantenere le promesse di sicurezza e benessere fatte ai nostri cittadini; solo in questo modo perseguiremo gli obiettivi che hanno spinto i popoli delle nostre nazioni a votare a favore della nostra adesione all'Unione europea.
Il Parlamento europeo ha già dimostrato di avere una visione globale sul futuro dell'Unione, e mi riferisco in particolare all'approccio uniforme ed equilibrato adottato nei confronti della politica di allargamento dell'Unione. La crescita dinamica dell'Europa ha dato al nostro continente la possibilità di competere a livello globale. Tale crescita rappresenta il potenziale europeo da sfruttare se vogliamo che l'Unione europea possa essere, anche tra diverse decine di anni, un partner economico attivo per le economie in crescita dell'Asia e dell'America latina. Come rappresentanti eletti democraticamente delle nazioni europee, la responsabilità di questo processo pesa maggiormente su di voi; è impossibile sovrastimare l'importanza del Parlamento europeo nell'avvicinare il progetto europeo ai nostri cittadini e ampliare la sua legittimità democratica e in futuro il ruolo del Parlamento europeo diventerà ancora più fondamentale.
E' importante unirci nella nostra eterogeneità e diversità. E' importante continuare ad adoperarci per migliorare l'Unione europea, un compito che tutti gli europei devono assumersi insieme, poiché questa è la nostra responsabilità nei confronti dell'Europa. E' essenziale prevenire la frammentazione dell'Unione europea: gli Stati membri devono cercare soluzioni ed evitare di sviluppare un approccio a più velocità per il progetto europeo. Abbiamo accolto favorevolmente l'accordo raggiunto dal Consiglio il mese scorso per il proseguimento del trattato di Lisbona. Il trattato è un requisito indispensabile a livello giuridico per il pieno funzionamento futuro dell'Unione europea e solo mettendo in atto i suoi principi saremo in grado di realizzare completamente il potenziale positivo della nuova Europa unita. L'efficacia dell'applicazione pratica del trattato dipenderà dalla volontà politica degli Stati membri e delle istituzioni e dalla loro capacità di unirsi per raggiungere gli obiettivi europei.
Onorevoli deputati, fino al 2004 l'obiettivo della Lettonia è stato quello di entrare a far parte dell'Unione europea; da allora abbiamo modellato gli obiettivi del nostro paese nel contesto di quelli europei. Oggi non riusciamo più a considerarci e a percepirci come un'entità separata dall'Europa e riusciamo a definire e a raggiungere i nostri obiettivi solo se questi trovano corrispondenza nella visione europea del futuro. Gli obiettivi europei, da parte loro, sono raggiungibili solo se identificabili con la visione di tutti gli Stati membri. L'Unione europea è stata costruita e deve rafforzarsi in base a valori comuni, e solo una discussione pubblica può chiarire che tali valori appartengono a tutti noi. Solo insieme potremo trovare un accordo sui valori che stiamo per affiancare a quelli sui quali è stata fondata l'Unione europea ed è compito di tutti i politici, ma specialmente dei leader europei, definire i valori dell'Europa e avviare una discussione in merito.
Dobbiamo guardare al futuro. Qual è la vostra visione dell'Unione europea e della Lettonia nel lungo periodo, ad esempio nel 2015? Il mondo economico del dopo-crisi si fonderà su diversi centri di potere economico, uno dei quali sarà l'Unione europea, che manifesterà la volontà e la capacità di essere unita poiché solo l'unione ci permetterà di assolvere ai nostri compiti. L'Unione europea, inoltre, rimarrà aperta nei confronti di tutti gli europei che accetteranno i suoi valori. Questa unità nella diversità sarà la chiave dell'importanza sempre crescente del ruolo dell'Europa nel mondo. L'Unione europea allargata non perderà la capacità di agire in modo efficace, garantendo sicurezza e stabilità ai paesi vicini. L'istruzione e la cultura costituiranno il punto di congiunzione tra le diverse esperienze degli Stati membri e questo contribuirà a far riguadagnare all'Europa un ruolo da protagonista nei settori della scienza e della cultura. Non ci saranno più nazioni vecchie e nuove, piccole e grandi; in Europa le nazioni saranno giudicate in base ai risultati raggiunti e non in base a criteri geografici e geopolitici. L'Europa sarà unita e tale unità verrà assicurata da regioni potenti che, nel difendere i propri interessi, lavoreranno a stretto contatto con le altre nazioni, creando una rete di benessere e di sviluppo in tutta Europa, al quale ogni nazione contribuirà secondo le proprie capacità e conoscenze.
Quale sarà il ruolo della Lettonia nell'Unione europea del 2015? Arriverà il momento in cui la Repubblica di Lettonia uscirà dalla crisi. Riga, la nostra capitale, diventerà uno dei centri di sviluppo della regione economica baltica e l'economia del nostro paese sarà più equilibrata, competitiva e strutturalmente trasformata. Nel 2015, per la prima volta nella storia di uno Stato indipendente, la Lettonia avrà il compito di risolvere questioni su scala europea e globale in qualità di Stato membro alla presidenza dell'Unione europea. Il nostro contributo all'Europa sarà rappresentato dai nostri speciali rapporti con i paesi del Partenariato orientale. La Lettonia e la nostra regione costituiranno il punto di congiunzione con l'oriente, così come gli Stati del Mediterraneo congiungeranno le due coste di quel mare. La nostra visione di un'Europa aperta e la nostra esperienza di integrazione stimoleranno l'apertura dell'Europa.
Onorevoli deputati, il 2015 non è lontano, solo sei anni ci separano da quel momento. Un secolo fa il poeta lettone Rainis ha scritto: "Ciò che cambia, dura”. Queste parole sono più che mai attuali. Sono certo che l'Europa subirà un cambiamento concreto e che la sua economia, il suo benessere, la cooperazione reciproca e il sistema di valori europeo si rafforzeranno. Gli europei andranno fieri di vivere in Europa e al contempo di appartenere alla propria nazione. Unità nella diversità, sviluppo, tutela dei valori e responsabilità di tutti i cittadini nei confronti della propria nazione e della famiglia europea: ecco qual è il futuro dell'Europa.
Onorevoli deputati, lo sviluppo e la prosperità dell'Europa sono la misura del nostro successo, il metro in base al quale verrà giudicato il nostro lavoro. Questo è il nostro compito e mi rivolgo a voi, onorevoli deputati del Parlamento europeo, affinché facciate in modo che gli europei comprendano i nostri obiettivi comuni e la loro portata nella vita di tutti i cittadini europei nei loro rispettivi paesi. Il loro sostegno all'idea di Europa è la migliore garanzia per un futuro europeo. Vi ringrazio, onorevoli deputati, per il lavoro svolto in questa sessione e vi auguro successo per il vostro lavoro futuro e per le prossime elezioni del Parlamento europeo.
Signor Presidente, desidero ringraziarla a nome del Parlamento europeo per il suo intervento e per il coraggio e la determinazione dimostrati a livello europeo. Naturalmente ci ha fatto piacere sentire che lei tiene nella giusta considerazione il Palamento europeo.
Mi ricordo ancora chiaramente che la Lettonia, la Lituania e la Slovacchia furono inizialmente escluse dai negoziati per l'adesione tenutisi nella seconda metà degli anni Novanta. E' stato il Parlamento europeo a chiedere ai governi di includere tali paesi nei negoziati e di conseguenza il 1° maggio 2004 Lettonia, Lituania e Slovacchia sono diventati Stati membri dell'Unione europea.
Lei ha affrontato la questione dell'energia e desidero risponderle molto brevemente. Abbiamo un commissario molto responsabile, Andris Piebalgs, suo connazionale che, in occasione della controversia sul gas, si è comportato egregiamente la scorsa settimana con la Russia e l'Ucraina, ma in particolare con la Russia. Desidero ringraziarlo, in presenza del suo presidente, per il lavoro svolto.
Signor Presidente, c'è un'ultima cosa che desidero aggiungere: lei ha parlato di come il suo governo e la Lettonia stiano imparando. Questo è vero, ma anche chi apparteneva alla Comunità europea, ora all'Unione europea, fin dall'inizio sta imparando da voi e sta imparando l'uno dall'altro: questo ci renderà tutti migliori. I nostri valori comuni ci rendono forti e democratici e liberi. La ringrazio, Presidente Zatlers; è stato un vero piacere poterle porgere il benvenuto oggi. Grazie ancora.
Caratteristiche di sicurezza ed elementi biometrici nei passaporti e nei documenti di viaggio (discussione)
L'ordine del giorno reca la relazione, presentata dall'onorevole Coelho, a nome della commissione per le libertà civili, la giustizia e gli affari interni, sulla proposta di regolamento del Parlamento europeo e del Consiglio che modifica il regolamento (CE) n. 2252/2004 del Consiglio relativo alle norme sulle caratteristiche di sicurezza e sugli elementi biometrici dei passaporti e dei documenti di viaggio rilasciati dagli Stati membri - C6-0359/2007 -.
relatore. - (PT) Signor Presidente, signor Vicepresidente della Commissione, onorevoli colleghi, la proposta che oggi discutiamo è volta a modificare il regolamento approvato nel 2004, che ha migliorato e armonizzato le norme di sicurezza relative alla protezione dall'uso fraudolento dei passaporti e dei documenti di viaggio dei cittadini dell'Unione europea, introducendo al contempo elementi di identificazione biometrica. Contrariamente a quanto successo nel 2004, ora siamo in procedura di codecisione. Desidero ringraziare la presidenza francese e il commissario Barrot per l'enorme impegno profuso in questo fascicolo allo scopo di raggiungere un accordo in prima lettura. Desidero inoltre ringraziare i relatori ombra per il lavoro svolto e la collaborazione data, indispensabili per ottenere tale risultato.
Questa soluzione era necessaria se teniamo conto che il regolamento è entrato in vigore nel 2004 e che, entro e non oltre il mese di giugno di quest'anno, tutti gli Stati membri dovrebbero rilevare le impronte digitali dei bambini appena nati. Tuttavia, in base a studi esistenti effettuati nel quadro di progetti pilota realizzati in vari Stati membri, è molto difficile procedere al rilevamento o fare affidamento sulle impronte digitali di bambini di età inferiore a sei anni. E' vero che il legislatore nazionale potrebbe stabilire deroghe a questo obbligo, ma questo significherebbe che fino al limite di età per cui è stata concessa l'esenzione si potrebbero rilasciare solo passaporti temporanei. Per i genitori sarebbe un onere eccessivo richiedere un passaporto per ciascun figlio ogni qualvolta desiderano viaggiare fuori dallo spazio Schengen.
Siamo quindi riusciti a raggiungere un accordo prevedendo un periodo di quattro anni in cui il limite di età è fissato a 12 anni, con una clausola derogatoria che dovrebbe permettere agli Stati che già hanno adottato una legislazione con limiti inferiori di applicarli, a condizione che il limite non sia al di sotto dei sei anni. Era prevista inoltre una clausola di revisione in base alla quale, tenendo conto dei risultati dello studio richiesto alla Commissione sulla credibilità delle impronte digitali dei bambini, tra quattro anni il limite di età sarà fissato e armonizzato definitivamente per tutti gli Stati membri.
E' stata introdotta una seconda deroga per le persone che, per diversi motivi, sono fisicamente impossibilitate a fornire le impronte digitali. E' stata altresì accolta la raccomandazione dell'Organizzazione per l'aviazione civile internazionale sul principio "una persona - un passaporto”. Come affermato dal Garante europeo della protezione dei dati, è un ulteriore vantaggio nella lotta alla tratta dei bambini.
Allo scopo di proteggere i bambini, abbiamo anche ottenuto un accordo interistituzionale, concluso tra le tre istituzioni, per sviluppare una posizione comune sull'adozione delle norme necessarie a proteggere i bambini contro il rapimento e la tratta. Le rispettive iniziative dovrebbero essere introdotte dalla Commissione nel quadro del settore del diritto civile competente.
Devo confessare che ci stiamo scontrando con le ridotte competenze dell'Unione europea in materia: il rilascio dei passaporti è di competenza nazionale e l'Unione europea può intervenire unicamente per il rafforzamento dei dati biometrici nei passaporti e nei documenti di viaggio, con l'obiettivo di migliorare la sicurezza dei documenti nei controlli di frontiera.
Abbiamo fissato norme che tutelano l'esercizio della competenza comunitaria, decidendo i tipi di dati inclusi (impronte digitali e fotografie) e i limiti dell'utilizzo: i dati potranno essere utilizzati soltanto per gli scopi previsti da questo regolamento (i controlli di frontiera), per verificare l'autenticità del documento e per accertare che il portatore ne sia effettivamente il legittimo proprietario.
Abbiamo inoltre raggiunto un accordo su due studi: un primo studio sui cosiddetti "documenti originatori”, per garantire che i documenti necessari per l'emissione del passaporto abbiamo la stessa affidabilità del passaporto da tutelare; e un secondo studio sul riconoscimento dei dati nei controlli di frontiera per studiare i tassi di falsi rifiuti. Grazie a questi studi, e tenendo conto della clausola di revisione di quattro anni, a un certo punto saranno introdotte le modifiche necessarie mediante una procedura di codecisione, senza dimenticare di consultare il Garante europeo della protezione dei dati, una regola di cui purtroppo non si è tenuto conto nell'elaborazione di questa proposta.
vicepresidente della Commissione. - (FR) Signor Presidente, onorevoli parlamentari, innanzi tutto tengo a ringraziare il presidente della commissione per le libertà civili, la giustizia e gli affari interni. Desidero inoltre porgere un caloroso ringraziamento al relatore, l'onorevole Coelho, per la straordinaria relazione e l'eccellente collaborazione avuta con la Commissione su un tema tanto delicato e sensibile.
La proposta della Commissione è volta a introdurre deroghe armonizzate all'obbligo di rilevamento delle impronte digitali affinché tutti i cittadini europei siano trattati allo stesso modo. La Commissione desidera inoltre proteggere i bambini dalla tratta degli esseri umani, rendendo giuridicamente vincolante il principio "una persona - un passaporto”, riconosciuto a livello internazionale.
Accolgo con favore gli sforzi profusi dal Parlamento europeo per raggiungere un accordo su questa proposta in prima lettura e includere le impronte digitali nei passaporti rilasciati dagli Stati membri entro e non oltre il 28 giugno 2009. Se non fossimo giunti a un accordo, chiunque viaggi all'estero con passaporto sarebbe stato costretto al rilevamento delle impronte digitali, compresi i bambini appena nati. Per questo voglio veramente esprimere la soddisfazione della Commissione per la proposta di compromesso negoziata. Ora la Commissione si concentrerà sulla relazione richiesta dal Parlamento europeo nella maniera più efficiente possibile. Non credo di dovere aggiungere altro. Ascolterò con interesse i contributi dei deputati e ringrazio nuovamente il relatore, l'onorevole Coelho, per l'ottimo lavoro svolto.
a nome del gruppo PPE-DE. - (EN) Signor Presidente, sono lieta di appoggiare le proposte oggi presentate.
Credo si senta l'urgente bisogno di creare una serie di norme comuni sulla verifica dei dati biometrici. I colleghi forse non sanno che attualmente esistono grandi differenze tra paesi sul rigore usato, ad esempio, nel controllo delle fotografie dei passaporti. Molti paesi obbligano il cittadino che richiede un passaporto a presentarsi di persona, provvisto di documenti e fotografie, e in questi casi i funzionari dell'ufficio di rilascio passaporti possono verificare la corrispondenza tra la fotografia e la persona in carne e ossa.
In alcuni paesi però - forse soprattutto nel Regno Unito - le richieste via posta sono all'ordine del giorno, e l'autenticità della foto è confermata solo dal cosiddetto "professionista” che conosce il richiedente da almeno due anni. L'elenco delle persone autorizzate nel Regno Unito è notevole, poiché la verifica può essere fatta dal proprio ottico o dentista, ma anche da un fotografo professionista o da un vigile del fuoco - senza per questo mancare di rispetto a chi svolge queste professioni.
E' interessante anche il fatto che negli Stati Uniti esistono norme abbastanza permissive. Per chi fa richiesta per la prima volta, le verifiche delle foto per i passaporti possono essere fatte presso le cosiddette "strutture ammissibili”, ovvero dal personale dell'ufficio postale locale. Sembra incredibile che un paese così attento alla sicurezza, i cui cittadini possono entrare in Europa senza visto, siano dotati di un simile sistema di controllo.
Quindi, per rendere sicuri i passaporti, è veramente necessario introdurre dati biometrici molto più affidabili, ovvero le impronte digitali. Dobbiamo inoltre garantire che l'agenzia responsabile del rilevamento e della verifica delle impronte rispetti gli stessi standard, non solo nell'Unione europea ma anche in quelle nazioni i cui cittadini possono viaggiare senza visto in Europa, per fare in modo che tutti rispettino le stesse rigide condizioni imposte ai cittadini europei.
a nome del gruppo PSE. - (FR) Signor Presidente, quando nel 2004 è stato adottato il regolamento sulle caratteristiche di sicurezza e sull'inclusione degli elementi biometrici nei passaporti europei, gli Stati membri non hanno previsto alcuna deroga all'obbligo di rilevamento delle impronte digitali. L'esperienza attuale dimostra che la tecnologia esistente non garantisce ancora una sufficiente affidabilità delle impronte digitali dei bambini di età inferiore ai 12 anni affinché siano usate come elemento di sicurezza nei passaporti. Pertanto accolgo con favore il compromesso trovato con gli Stati membri di fissare a 12 anni il limite di età per la raccolta di dati biometrici, che prevede una clausola di revisione tra tre anni. Da parte nostra, abbiamo accettato la deroga per gli Stati membri che hanno già adottato una legislazione per i bambini di età superiore ai sei anni.
L'uso di questo tipo di dati sarebbe accettabile solo se garantisse effettivamente protezione ai nostri figli. Non è ancora così, ma rimaniamo aperti a eventuali sviluppi positivi della tecnologia in questo settore. La nostra priorità è garantire la sicurezza dei bambini che viaggiano da soli per impedirne il rapimento e la tratta. L'inserimento di questi dati nei passaporti dà una falsa impressione di sicurezza perché non impedisce a un bambino di attraversare un confine senza il consenso dei genitori. Il compromesso trovato con gli Stati membri permetterà alla Commissione di presentare una relazione sulle condizioni imposte ai minori che attraversano da soli le frontiere esterne. Questa relazione permetterà quindi di proporre iniziative che garantiscano un approccio europeo sulle norme a tutela dei minori che attraversano i confini esterni degli Stati membri.
Infine, i dati biometrici dei passaporti devono essere usati solo per verificare l'autenticità del documento e l'utilizzo di dati personali sensibili come gli elementi biometrici è accettabile solo se associato a norme rigorose sulla tutela dei dati.
Signor Presidente, onorevoli colleghi, in primo luogo desidero congratularmi con il relatore, l'onorevole Coelho, e la precedente presidenza francese che, come previsto, non è qui tra noi per avere raggiunto un accordo in prima lettura. Era necessaria la volontà di farlo e la capacità di accettare il compromesso richiesto. Esprimo in particolare le congratulazioni all'onorevole Coelho, il relatore, perché la sua motivazione, che invito i colleghi a leggere, è un piccolo capolavoro di intelligenza e abilità politica.
Analizzando attentamente il testo proposto scorgiamo un grande principio, che è anche il principio rivoluzionario della relazione, un principio che non ha niente a che vedere con i dati biometrici. Il principio "una persona - un passaporto”, deciso nel 2004, pone il problema dei bambini e dell'età possibile minima per poter rilevare le impronte digitali. Non nascondiamo che il compromesso è stato molto difficile. Alcuni, come l'onorevole Coelho all'inizio, volevano che fosse l'età più bassa possibile, per proteggere i bambini la prima possibile. Per questo però bisognerebbe avere dati biometrici affidabili, che al momento non possono essere garantiti. E' stato infine raggiunto il seguente compromesso: le impronte digitali dei bambini sono obbligatorie a partire dai 12 anni. Gli Stati che le rilevano prima potranno continuare a farlo per quattro anni, ma in ogni caso l'età limite non potrà essere inferiore a sei anni; nei prossimi anni, la Commissione dovrà redigere una relazione per valutare il sistema e il suo funzionamento e, se del caso, proporre eventuali modifiche come previsto nel testo. Dobbiamo quindi sperare che la tecnologia faccia progressi considerevoli, perché l'ideale per proteggere i bambini sarebbe disporre il prima possibile di dati biometrici affidabili e paragonabili. In questo ordine di idee possiamo esprimere il nostro consenso su questo testo, che nuovamente accolgo con favore e mi congratulo con il relatore, con la Commissione per la sua proposta iniziale e con il Consiglio per essere stato disponibile al compromesso.
a nome del gruppo UEN. - Signor Presidente, onorevoli colleghi, innanzitutto voglio congratularmi con il relatore per l'ottimo lavoro svolto. Come relatrice della strategia europea sui diritti dei minori mi preme sottolineare, anche se l'hanno già fatto gli altri colleghi prima di me, alcuni importanti punti della relazione Coelho.
Primo: è assolutamente apprezzabile il principio di garantire un'impostazione comune riguardo alle norme sulla protezione dei bambini che attraversano le frontiere esterne.
Secondo: il principio una persona, un passaporto. Questa regola è importante, perché collega direttamente i dati biometrici al titolare del documento. In questo modo si è evitano tutte quelle procedure attualmente in uso che consentono la possibilità di far figurare i bambini sui passaporti dei genitori. Tale prassi rende infatti i controlli sull'identità del minore molto più difficili ed inaffidabili, facilitando la sottrazione dei minori contesi, la tratta e lo sfruttamento dei bambini.
Terzo: la relazione prevede inoltre che la Commissione presenti una relazione che esamini la fattibilità tecnica dell'utilizzazione delle impronte digitali per i bambini di età inferiore ai dodici anni ai fini dell'identificazione. È molto importante lavorare al miglioramento e all'affidabilità del sistema, soprattutto a protezione dei minori.
Concludo dicendo che a mio avviso è assolutamente utile che si individuino in futuro i mezzi tecnici più sofisticati, adeguati e sicuri per rilevare e quindi certificare in modo inequivocabile l'identità e l'età del minore il più presto possibile, possibilmente sin dalla nascita.
a nome del gruppo Verts/ALE. - (EN) Signor Presidente, in primo luogo desidero ringraziare l'onorevole Coelho per l'eccellente lavoro svolto. Nonostante vi siano opinioni politiche diverse, ha fatto del suo meglio per raggiungere un compromesso.
Il gruppo Verde/Alleanza libera europea si oppone fermamente all'ampia introduzione degli elementi biometrici sino a quando ne sarà provata la necessità al di là di ogni ragionevole dubbio. Crediamo che abbia implicazioni cruciali per la sicurezza dei dati personali e i diritti fondamentali. Abbiamo votato contro gli elementi biometrici nei visti e siamo contrari alla loro inclusione anche nei passaporti europei. A nostro parere, la proposta attuale offre la possibilità di porre dei limiti al rilevamento delle impronte digitali per un documento di viaggio. Siamo quindi soddisfatti che sia stato raggiunto il compromesso con Commissione e Consiglio e che si sia stabilito il limite di età di 12 anni per gli Stati membri in cui non è previsto il rilevamento delle impronte digitali dei bambini e il limite di sei anni per gli altri Stati membri.
Ribadisco nuovamente che il nostro sostegno ai limiti di età non corrisponde a un sostegno al rilevamento delle impronte digitali in quanto tale. Siamo fermamente convinti che, nei passaporti, gli elementi biometrici possano essere usati solo per verificare l'autenticità del documento o l'identità del titolare. L'utilizzo di questi dati per altri scopi, come l'applicazione della legge, non è legittimo né proporzionale. Non possiamo essere d'accordo sul fatto che chiunque abbia il passaporto europeo sia una persona sospetta le cui impronte digitali devono essere conservate. Questa è la nostra posizione, ma insisto nuovamente nel congratularmi con l'onorevole Coelho, la Commissione e il Consiglio per questo compromesso.
a nome del gruppo GUE/NGL. - (DE) Signor Presidente, non sono a favore del rilevamento delle impronte digitali dei bambini piccoli o addirittura dei neonati. I bambini devono essere esonerati dall'obbligo di fornire impronte digitali biometriche per il passaporto ed è quindi giusto prevedere una deroga. Vi sono ancora incertezze sull'utilizzo delle impronte digitali biometriche per i bambini di età inferiore ai 12 anni. Fondamentalmente, infatti, non si sa per quanto tempo siano affidabili le impronte digitali dei bambini nell'età della crescita. Se dovessimo usare esclusivamente questi dati potremmo ottenere il risultato contrario a quello desiderato, ovvero diminuire e non aumentare la sicurezza. Ritengo esagerato raccogliere e utilizzare dati di cui non si può garantire l'affidabilità al di là di ogni ragionevole dubbio.
Il compromesso ora trovato con il Consiglio riflette questi timori e, grazie all'insistenza del Parlamento e all'eccellente lavoro svolto dal relatore, si basa su un limite di età di 12 anni per un periodo transitorio di quattro anni, durante il quale sarà realizzato un ampio studio per fare ricerche sull'affidabilità dei dati biometrici dei bambini. Purtroppo, il compromesso prevede anche deroghe per gli Stati membri già dotati di leggi che consentono il rilevamento delle impronte digitali su bambini di età inferiore ai 12 anni. Pertanto è ancora più importante stabilire chiaramente, nel compromesso raggiunto, che il provvedimento di attuazione europeo sulle caratteristiche di sicurezza e sugli elementi biometrici dei passaporti e dei documenti di viaggio non possa mai essere usato per la creazione di banche dati contenenti questi dati a livello nazionale.
a nome del gruppo IND/DEM. - (EN) Signor Presidente, sono molto lieto di poter dire che il Regno Unito è escluso da questo regolamento perché non fa parte dello spazio Schengen. Il governo britannico ha comunque garantito che si manterrà al passo affinché i suoi documenti non vengano considerati di seconda categoria. Questo implica che considera le proposte di prima categoria e che, in ogni caso, sarà vincolato dal contenuto del regolamento.
Come dimostra la relazione, però, si sollevano molti interrogativi sull'autenticità dei dati biometrici e sulla loro verifica. Che tipo di documenti vengono usati per l'identificazione iniziale del richiedente e come si può essere sicuri della loro autenticità? Una volta rilasciato il passaporto, non è molto utile se i dati inseriti non possono essere verificati con l'identità del titolare attraverso banche dati nazionali o centralizzate.
La relazione riconosce la necessità di disporre di un supporto di memorizzazione altamente protetto per queste informazioni, ma sappiamo tutti dall'esperienza del Regno Unito che un tale strumento non esiste. Negli ultimi anni, informazioni personali e altamente sensibili su milioni di persone sono andate perse o sono state rivelate dalle banche dati governative. Nel Regno Unito tutti sanno che le informazioni personali non sono sicure nelle mani del nostro governo.
La relazione non fa cenno all'affidabilità dei dati biometrici in sé. In realtà, nel 2004 le prove di registrazione dei dati biometrici effettuate dal servizio passaporti del Regno Unito hanno rivelato un tasso d'errore di 1 su 3 per il riconoscimento facciale, 1 su 5 per le impronte digitali e 1 su 20 per la scansione dell'iride. L'identificazione biometrica è un'idea allettante, ma non è quel meccanismo di sicurezza a prova di errore che immaginiamo. L'Independence Party britannico voterà quindi contro questa risoluzione.
(NL) Signor Presidente, a mio avviso il relatore ha assolutamente ragione nel volere attirare l'attenzione su alcuni punti legati prevalentemente al fatto che il rilevamento, il trattamento e il confronto dei dati biometrici dei passaporti sono sviluppi relativamente recenti. Sarebbe quindi ragionevole anche rivedere l'intera procedura, come suggerito, tra tre anni.
E' inoltre di vitale importanza introdurre un certo livello di armonizzazione sul trattamento dei dati biometrici, perché una catena è forte quanto il suo anello più debole. In teoria, l'abolizione delle frontiere interne dell'Unione europea avrebbe dovuto migliorare la supervisione delle frontiere esterne, ma in pratica è evidente che il sistema continua a manifestare evidenti punti deboli, che le reti criminali internazionali, i narcotrafficanti, i trafficanti di esseri umani e gli immigrati clandestini hanno sfruttato. Se vogliamo un sistema più efficiente di controllo dei confini, è ormai tempo che i dati biometrici entrino a far parte a pieno titolo di questo sistema.
(NL) Signor Presidente, desidero ringraziare il relatore e collega, l'onorevole Coelho, per il contributo dato. E' già riuscito a raggiungere un compromesso con Consiglio e Commissione in prima lettura: approvo pienamente questo compromesso, così come il principio "una persona - un passaporto”. Tuttavia, desidero discutere questo tema più in dettaglio.
Questo principio dovrebbe garantire maggiore protezione contro crimini quali il rapimento e la tratta dei bambini, perché ogni persona avrebbe il proprio passaporto con un chip contenente i dati biometrici personali. Ovviamente questa operazione avrà un costo, sicuramente lo avrà per gli Stati membri che sinora hanno permesso di far figurare i bambini sul passaporto dei genitori. Nei Paesi Bassi il costo massimo di un passaporto supera i 48 euro e l'inclusione di un figlio sul passaporto del proprio genitore costa 8,50 euro. Per una famiglia con tre figli, quindi, questo il costo dei passaporti passerà dai 120 euro attuali a oltre 240 euro. Ovviamente qualunque genitore sarebbe ben felice di contribuire alla sicurezza del proprio figlio. Ma non è forse vero che, se è possibile rapire un bambino, è anche possibile procurarsene il passaporto? Quando entrerà in vigore il regolamento emendato, non sarà più possibile far figurare i figli sul passaporto dei genitori. Ma non è un dato di fatto che, in taluni casi, questo avviene proprio nell'interesse della sicurezza del bambino, poiché mostra quale genitore ha la custodia del figlio? Come sarà possibile effettuare controlli efficaci sulla potestà genitoriale?
Nei prossimi tre anni la Commissione europea dovrà riesaminare la necessità di un regolamento aggiuntivo, ad esempio norme comunitarie sull'attraversamento delle frontiere da parte dei bambini. Al momento gli Stati membri sono ancora piuttosto divisi sulla questione. Invito la Commissione a sfruttare la revisione per valutare se e come l'introduzione di un unico passaporto per persona abbia contribuito a diminuire il numero dei rapimenti di bambini. Il compromesso attuale ha prodotto l'effetto desiderato o ha semplicemente sollevato effetti collaterali che richiedono una soluzione?
Signor Commissario, la sicurezza dei nostri figli richiede un'attenzione costante da parte nostra. La decisione di oggi è piuttosto particolare; se a medio termine si rendesse necessario intervenire ancora nell'interesse dei bambini, sicuramente i cristiani democratici di questa Assemblea saranno al suo fianco.
(EL) Signor Presidente, il fatto che oggi il parere del Parlamento abbia prevalso sui tentativi del Consiglio di introdurre documenti contenenti dati biometrici per i bambini di sei anni è una vittoria per il principio fondamentale secondo cui i dati personali possono essere raccolti solo se ne viene provata la necessità, l'adeguatezza e ovviamente l'utilità, un principio che, temo, Consiglio e Commissione hanno spesso ignorato nelle proprie iniziative legislative degli ultimi anni.
Nel caso dei passaporti e delle impronte digitali dei bambini, questi devono avere un proprio passaporto con identificatori biometrici nel tentativo di impedire il rapimento, la pornografia e la tratta dei bambini.
Al contempo, però, è ovviamente illegale raccogliere questi identificatori se non sono necessari. Per quanto riguarda le impronte digitali, studi dimostrano la loro scarsa utilità per i bambini di sei anni, poiché le loro impronte digitali cambiano così rapidamente che i passaporti e il riconoscimento si rivelano inutili.
Il Parlamento oggi è giunto a un equilibrio. Chiede alla Commissione di effettuare uno studio serio per definire, quindi anche come limite per il rilevamento, l'età che consente un'effettiva protezione dei bambini attraverso .
Per concludere, riguardo agli identificatori biometrici dei passaporti abbiamo detto sì al riconoscimento del titolare, sì all'identificazione del titolare, sì all'accertamento per verificare che il passaporto non sia stato falsificato, ma no alla creazione di schede di dati elettronici su milioni di cittadini innocenti.
(PL) L'introduzione di passaporti con identificatori biometrici del titolare è una risposta all'invito a intraprendere una lotta contro la falsificazione dei documenti, il terrorismo e l'immigrazione clandestina. E' quindi molto importante promuovere la fiducia nel processo di raccolta dei dati biometrici e creare norme comuni sulla raccolta dati che ne garantiscano la sicurezza e la credibilità.
Appoggio la proposta del relatore di effettuare un'analisi delle differenze esistenti tra Stati membri sui documenti che devono essere presentati per il rilascio di un passaporto che, di norma, presentano un livello di sicurezza inferiore rispetto a quello applicato per il rilascio di passaporti biometrici. In tal senso, vi è il rischio che siano più facilmente falsificati o contraffatti.
(PL) Signor Presidente, l'armonizzazione delle disposizioni sulle norme di sicurezza, associata all'introduzione degli identificatori biometrici, dovrebbe giovare alla verifica dei documenti in fase di controllo e rappresenta quindi un aspetto da considerare nella lotta alla contraffazione. Tali elementi sono, a loro volta, una garanzia della maggiore efficacia nella lotta al crimine, al terrorismo e all'immigrazione clandestina.
Vista la mancanza di prove adeguate legate all'uso delle nuove tecnologie, gli Stati membri devono introdurre le proprie clausole nel settore della tutela dei diritti del cittadino. Bisogna stabilire un limite di età per l'obbligo di possedere un passaporto, nonché eliminare i casi in cui viene emesso un unico passaporto, per il titolare e i figli, sprovvisto di dati biometrici. Situazioni di questo genere possono favorire la tratta dei bambini, perché è più difficile controllarne l'identità. Per impedire questo tipo di procedura ogni persona deve possedere un proprio passaporto.
Per concludere vorrei sottolineare che, per garantire la sicurezza ai titolari di passaporti e di altri documenti d'identità, è necessaria molta discrezione nel processo di raccolta dei dati biometrici.
(EL) Signor Presidente, è un dato di fatto che il regolamento modificativo che ci viene chiesto di approvare forse migliorerà la situazione in alcuni Stati membri dove si rilevano gli identificatori biometrici anche ai neonati e impedirà temporaneamente ad altri Stati membri di applicare tali procedure ai bambini di età inferiore ai 12 anni, che attualmente in alcuni paesi non sono obbligati a viaggiare con passaporto personale.
Dobbiamo valutare le deroghe proposte in base ai motivi reali della loro adozione visto che, a prescindere dal limite di età per il rilevamento degli identificatori biometrici, prima o poi tutti noi, nessuno escluso, potremmo essere schedati elettronicamente.
Regolamenti come questi mantengono e istituzionalizzano ulteriormente l'uso dei metodi per la registrazione dei cittadini - e quanti cittadini innocenti - ovunque, conferendo il diritto di trasferire i nostri dati personali sensibili.
E' quindi nostro dovere ricordare ai cittadini, a cui tra qualche mese chiederemo di rinnovare il voto a favore dei principi e delle politiche dell'Unione europea, che non siamo a favore di tali misure.
(DE) Signor Presidente, in teoria la raccolta di dati biometrici è sicuramente un modo per impedire la contraffazione di passaporti e documenti di viaggio. Per prima cosa, si auspica che la nuova tecnologia ci aiuterà nella lotta al crimine organizzato e all'immigrazione clandestina.
Ad ogni modo, tutti gli Stati membri devono capire che Frontex deve essere ora potenziato a livello di risorse umane e finanziarie per potere effettivamente adempiere alle proprie funzioni con reale efficacia. Se non esistono confini interni, occorre proteggere i confini esterni. Quando su Internet i pirati informatici si vantano facile della facilità di falsificare le impronte digitali sui documenti d'identità tedeschi e rivelano che, rimpicciolendo le carte d'identità alle dimensioni di una carta di credito, le foto vengono rimpicciolite rendendo più difficile il riconoscimento biometrico, è naturale avere dubbi su questa tecnologia.
Una cosa è certa: se verranno usati dati biometrici, bisognerà garantire la protezione dei dati per noi, normali cittadini.
(HU) Signor Presidente, signor Commissario, onorevoli colleghi, in primo luogo desidero ringraziare il collega, l'onorevole Coelho, per l'eccellente lavoro svolto. Desidero commentare solo un punto della relazione.
Le recenti esperienze hanno dimostrato che la tratta degli esseri umani, e in particolare dei bambini, sta raggiungendo livelli preoccupanti all'interno e all'esterno dell'Unione europea. Considero pertanto positivo il fatto che, in futuro, i minori possano attraversare i confini esterni dell'Unione con il proprio passaporto. Dal punto di vista della tratta dei bambini questo garantisce maggiore sicurezza ma bisogna anche ammettere che un bambino con un proprio documento può viaggiare con chiunque.
E' deplorevole che nella proposta congiunta non sia emersa la necessità che i passaporti dei minori includano, oltre ai dati personali, anche i dati della persona o delle persone che ne hanno la potestà parentale. E' vero che, in base a quanto sancito dal primo articolo della proposta, la Commissione presenterà una relazione sui requisiti per i bambini che, viaggiando soli o accompagnati, attraversano le frontiere esterne degli Stati membri e proporrà, se necessario, iniziative appropriate sulla protezione dei bambini che attraversano tali frontiere.
Questo apre grandi possibilità per il futuro. Chiedo quindi che la Commissione, insieme alle organizzazioni che operano nel settore come l'OSCE, l'OCSE, l'UNICEF, l'UNHCR e l'OIM, senza dimenticare l'Europol, proceda a una valutazione degli sviluppi e adottino le misure necessarie per garantire ai bambini una protezione più efficace. L'esperienza dimostra che il numero di bambini vittima di tratta è in costante aumento.
(PT) Signor Presidente, signor Vicepresidente della Commissione, onorevoli colleghi, mi congratulo con l'onorevole Coelho, l'onorevole Roure e gli altri deputati per il lavoro svolto. A dicembre 2004 il Consiglio ha adottato il regolamento relativo alle norme sulle caratteristiche di sicurezza e sugli elementi biometrici dei passaporti e dei documenti di viaggio rilasciati dagli Stati membri. Dobbiamo ora migliorare ancora per contrastare il rapimento e la tratta dei bambini.
Assegnare un passaporto anche ai bambini sulla base del principio "una persona - un passaporto” può essere uno strumento fondamentale per vincere questa difficile e importante battaglia. Nel mio paese, il Portogallo, il rilevamento delle impronte digitali dei bambini a partire dai sei anni di età è già una prassi consolidata ed è forse per questo che non ho alcuna obiezione al riguardo. Come difensore della causa europea, credo sia importante assicurare un'armonizzazione in materia. Mi tranquillizza sapere che gli Stati membri che, come il Portogallo, molto tempo fa hanno fissato a sei anni l'età minima per il rilevamento delle impronte digitali non dovranno cambiare la propria legislazione nazionale.
Vorrei sottolineare che il rafforzamento della sicurezza in materia non si limita all'esistenza di un passaporto. Già di per sé questo documento corrisponde a un maggiore livello di sicurezza, che inizia con la richiesta dei documenti per il rilascio e prosegue con la raccolta di dati biometrici, la verifica e il riconoscimento ai posti di controllo di frontiera. Questa relazione è un ulteriore progresso nell'affermare i diritti degli individui e nel garantire la loro sicurezza.
(SL) Sostengo la relazione del relatore, l'onorevole Coelho, che come sempre ha svolto un lavoro eccellente. Concordo con le proposte avanzate, compreso il principio "una persona - un passaporto”.
Vorrei tuttavia ascoltare in particolare il parere della Commissione e del collega, l'onorevole Coelho, in merito a cosa dovremmo fare quando i bambini viaggiano da soli, non accompagnati dai genitori; attualmente non esiste una politica uniforme sul tipo di documenti che devono portare con sé. Il relatore propone che i nomi di chi ha la potestà parentale risultino sul passaporto del bambino, ma talvolta i bambini viaggiano accompagnati da altri membri della famiglia, con i quali a volte addirittura vivono. E' quindi richiesta una certa flessibilità su questo punto.
D'altro canto, temo che nessuno abbia messo in dubbio la possibilità che un bambino di sei anni viaggi senza essere accompagnato. Sarebbe possibile in aereo (non ci soffermiamo, in questo momento, sui possibili traumi che il bambino potrebbe subire su un aereo), perché il bambino verrebbe accompagnato a bordo e accompagnato all'arrivo dal genitore o da un'altra persona. Tuttavia, come bisogna organizzarsi quando i bambini viaggiano in treno, in pullman o con altri mezzi pubblici di trasporto? Come effettuare i controlli? Se esistono genitori abbastanza irresponsabili da permettere ai propri figli di compiere simili viaggi, credo sia necessario adottare una posizione più esplicita, vietando ai bambini così piccoli di viaggiare da soli. Potrebbe forse sembrare un po' duro, ma in Aula abbiamo già sottolineato più volte quanto siano importanti i bambini e abbiamo anche discusso sul tema dei rapimenti eccetera; a questo punto ritengo che dovremmo esprimere una dichiarazione più decisa.
Vorrei inoltre chiedere alla Commissione come stanno le cose riguardo alla dichiarazione comune del Consiglio e del Parlamento europeo sulla sicurezza dei documenti originali necessari per il rilascio di un visto. Sono un po' preoccupato che, se fosse vero, il sistema di uno Stato membro potrebbe consentire il verificarsi di abusi nel luogo di rilascio. Un'ultima domanda alla Commissione, o forse all'onorevole Coelho: cosa dobbiamo fare quando le persone arrivano al confine e i dati sul passaporto non corrispondono ai dati nelle banche dati ufficiali? Credo che dovremmo includere una disposizione a favore del bambino, o meglio, del passeggero.
(DE) Signor Presidente, onorevoli colleghi, migliaia di bambini all'anno sono vittima dei trafficanti o, ancora più spesso, vengono rapiti. Secondo un recente studio, i minori non accompagnati sono i più colpiti da questi crimini. Per questo siamo lieti che la Commissione europea, negli emendamenti al vecchio regolamento, tenga ora i bambini in debita considerazione. La richiesta che anche i bambini abbiano i dati biometrici sul passaporto a partire da una certa età non è legata a un'isteria di massa, che sinceramente non condivido, ma al fatto che vogliamo offrire ai nostri ragazzi una maggiore protezione, che può essere garantita solo se ogni bambino è dotato del proprio passaporto contenente i dati biometrici e i nomi dei tutori.
Per quanto riguarda la raccolta dei dati, per il mio gruppo è di vitale importanza garantire la massima sicurezza possibile nella raccolta, nella conservazione e nel trattamento dei dati biometrici di tutti i cittadini. Occorre altresì verificare sempre chi può accedere ai dati e a quali dati. I regolamenti e le decisioni del Consiglio in materia prevedono meccanismi di grande protezione e organi di controllo volti a impedire l'abuso dei dati. Devo dire che ho grande fiducia nelle autorità del mio paese, ma non in molte società private, alcune delle quali sono in grado di trasmettere a terzi dati non protetti ricorrendo a espedienti scandalosi e ricevendo un congruo compenso. Proprio per questo è molto importante che le autorità nazionali facciano leva sulla comprovata credibilità di cui godono e operino in stretta collaborazione con le autorità incaricate della protezione dei dati. Contrariamente a quanto successo, ciò prevede che la Commissione europea tenga fede all'obbligo legale di consultare i responsabili europei della protezione dei dati.
(PT) Desidero congratularmi con il relatore e amico, l'onorevole Coelho, per l'eccellente lavoro svolto per questo Parlamento. Molte grazie.
Grazie. Signor Presidente, signor Commissario, onorevoli colleghi, vorrei congratularmi con il relatore, l'onorevole Coelho, per l'equilibrio raggiungo tra la garanzia di una maggiore sicurezza per i documenti di viaggio internazionali e la protezione dei dati personali e dell'integrità umana dei cittadini dell'Unione europea. I suggerimenti avanzati per migliorare determinate tecniche specifiche saranno di grande aiuto nella lotta contro il crimine transfrontaliero, l'immigrazione clandestina e la tratta degli esseri umani. Per paesi di confine come la Bulgaria, esposti alle forti pressioni dei flussi migratori e delle attività della criminalità organizzata internazionale, la rapida ed efficace introduzione delle nuove norme sarà di vitale importanza per proteggere le frontiere esterne dell'Unione europea.
Purtroppo nel mio paese si registrano alcuni gravi casi di bambini scomparsi, dei quali tuttora non esistono informazioni. Per questo credo che la relazione fornisca valide linee guida per il futuro sviluppo di norme di sicurezza e sugli elementi biometrici dei passaporti dei cittadini europei più giovani. L'introduzione del principio "una persona - un passaporto” garantirà loro un maggiore livello di sicurezza quando viaggiano al di fuori del territorio dell'Unione europea. La proposta di introdurre ulteriori informazioni nei passaporti dei cittadini fino ai 18 anni d'età limiterà la pratica illegale della tratta dei bambini. Nell'applicazione del regolamento all'interno della legislazione nazionale, gli Stati membri devono ovviamente considerare le eventuali ripercussioni finanziarie sulle grandi famiglie; questo problema è stato già sottolineato da alcuni colleghi deputati precedentemente intervenuti. Queste famiglie non devono vedere limitata la propria libertà di circolazione solo perché costrette a pagare ingenti somme per i passaporti dei figli.
Infine, riguardo al tema della libera circolazione delle persone all'interno dell'Unione europea, credo si possano abolire i limiti di età per avere diritto alla carta d'identità, promuovendo e garantendo così la libera circolazione dei cittadini più giovani dell'Unione europea.
(PL) Signor Presidente, vorrei congratularmi con il relatore ed esprimere il mio parere favorevole a questa relazione. Credo che il documento sia non solo importante, ma anche valido. Inizierò dalla dichiarazione fatta in Aula secondo cui un passaporto è un documento rilasciato dagli Stati membri in conformità ai regolamenti nazionali. E' vero che abbiamo passaporti diversi, non solo nelle copertine; è tuttavia importante trovare un equilibrio tra le misure di sicurezza dei passaporti, di modo che possano identificare un cittadino europeo o extra comunitario che entra nel territorio dell'Unione, contrastando al tempo stesso crimini, molto spesso legati proprio ai passaporti, come l'immigrazione clandestina, il terrorismo, la tratta dei bambini o la falsificazione dei documenti. Credo che questa relazione abbia trovato un tale equilibrio. Nulla indica che le restrizioni previste nel documento influenzino o limitino in qualche modo gli Stati membri nel rilascio dei passaporti.
Desidero attirare l'attenzione su un principio che appoggio al cento per cento: il principio "una persona - un passaporto”. Nel caso dei bambini si tratta di un buon principio, ma non vorrei che diventasse un ostacolo per i genitori che desiderano dotare i propri figli di passaporto, ma che non hanno i mezzi finanziari adeguati. Attiro anche l'attenzione su un punto più debole della relazione, già fatto notare dal relatore, ovvero la necessità di rivalutare le tecnologie moderne e non sperimentate, operazione che sarà possibile tra tre anni. auspico Invito comunque a tenere in considerazione il ruolo del Garante europeo della protezione dei dati, istituzione europea che deve essere maggiormente coinvolta nell'intera procedura, come spero sinceramente.
(EN) Signor Presidente, desidero a mia volta ringraziare l'onorevole Coelho. Questa relazione è molto importante per il futuro dell'Europa e per i suoi 500 milioni di cittadini, per la loro integrità, per la loro sicurezza e per le misure antiterrorismo e di altra natura. Se la tecnologia esiste, come ha affermato l'onorevole Zdravkova, dobbiamo utilizzarla.
Per quanto riguarda i minori, gli onorevoli Angelilli e Lambrinidis e altri deputati, hanno affermato che il documento può essere un'arma di fondamentale importanza nella lotta, ad esempio, contro la tratta dei bambini.
Ritengo tuttavia che il vero punto cruciale sia il nuovo articolo 3, secondo cui lo scopo dei dati biometrici è verificare non solo l'autenticità del documento, ma anche l'identità del titolare attraverso elementi comparativi direttamente disponibili. Allo stato attuale, la maggioranza dei paesi si basa quasi esclusivamente sulle fotografie e pochissime persone - forse neppure lei, signor Presidente, e neanche il presidente Barroso - assomigliano alle foto sul proprio passaporto. Molti di noi non vorrebbero neppure assomigliarvi! Credo quindi che dovremmo iniziare a impiegare i nuovi metodi e procedure d'identificazione che abbiamo a disposizione.
Agli onorevoli Gacek e Batten e i loro contributi antibritannici "mordi e fuggi”, risponderei solo - anche se ora non sono in Aula per sentirmi -che il sistema britannico probabilmente non è né meglio né peggio di molti altri dell'Unione europea. Abbiamo di un sistema di controllo, ma possiamo di certo migliorarlo. Se è disponibile la nuova tecnologia del XXI secolo dobbiamo usarla e, come appena affermato dall'onorevole Grabowska, modificarla costantemente per sfruttare al meglio gli strumenti a disposizione dell'Unione europea.
(SK) Per proteggere i minori dai rapimenti e dalla tratta dei bambini è necessario che abbiano un loro passaporto.
Il principio "una persona - un passaporto” significa che verrà emesso ogni bambino che viaggia al di fuori dello spazio Schengen avrà un passaporto individuale e il nuovo metodo di identificazione semplificherà i controlli di frontiera. Gli strumenti per proteggere i bambini dal sequestro comprendono una linea telefonica europea per denunciare i casi di bambini scomparsi, rapiti o oggetto di abusi sessuali, passaporti provvisti di dati biometrici e un sistema paneuropeo di allarme per il rapimento di bambini di prossima attuazione.
Bisogna impegnarsi per garantire la massima riservatezza nel processo di acquisizione e utilizzo dei dati biometrici. Concordo con il relatore sulla necessità di condurre uno studio sulle possibili lacune dei sistemi di identificazione delle impronte digitali negli Stati membri dell'Unione europea. In un secondo momento, si potrà valutare l'introduzione di un sistema comune europeo per il raffronto delle impronte digitali.
(RO) Desidero congratularmi con l'onorevole Coelho per la sua relazione.
Mi rallegro di questa iniziativa che rappresenta, dopo il Consiglio europeo di Salonicco, un vero e proprio passo avanti nella definizione del legame tra documento di viaggio e titolare e verso l'adozione del principio "una persona - un passaporto”.
In primo luogo dobbiamo adattare i principi e le deroghe previste nella relazione sulla base dei risultati e dei problemi che si verificheranno in concreto. Occorre quindi porre l'accento sul periodo di revisione proposto di tre anni, durante il quale gli Stati membri e la Commissione devono cercare di individuare le raccomandazioni tra principi teorici e ostacoli pratici.
In secondo luogo c'è un grave problema di sicurezza nella conservazione dei dati e nella tutela dell'identità del titolare.
Infine vorrei attirare l'attenzione sulla necessità di elaborare principi comuni che disciplinano le procedure richieste per il rilascio dei documenti di viaggio o dei passaporti, poiché questa è una fase cruciale per garantire la sicurezza delle banche dati e impedire la falsificazione di questi documenti.
(FR) Signor Presidente, ancora un momento per ringraziarla, onorevole Coelho, e dirle che è un grande piacere lavorare con lei perché dimostra sempre di avere grande competenza. Lei ha notevoli capacità di ascolto e di analisi ed è proprio grazie a lei che abbiamo raggiunto questo risultato.
La Romania ha introdotto l'utilizzo dei passaporti biometrici il 1° gennaio 2009. Questo tipo di passaporto contiene 50 elementi di sicurezza e, per la prima volta nell'Unione europea, comprende una componente che permette di identificare il volto e le impronte digitali di una persona.
La Romania ha quindi compiuto un passo importante verso l'adesione allo spazio Schengen, prevista per il 2011. L'introduzione dei passaporti biometrici annulla l'ultima condizione di base l'adesione della Romania al programma di esenzione dall'obbligo di visto. Di conseguenza, il rifiuto di esentare dall'obbligo di visto i cittadini rumeni che si recano negli Stati Uniti si baserà esclusivamente su motivi soggettivi e spero che gli Stati Uniti presteranno la debita attenzione a questo tema.
Mi congratulo nuovamente con il relatore per avere apportato notevoli migliorie al regolamento e, in particolare, per la creazione di un sistema europeo uniforme che verifica la compatibilità tra elementi biometrici e dati conservati in un microchip.
(RO) Armonizzare le norme di sicurezza dei passaporti biometrici a livello europeo significa ampliare le disposizioni dell'acquis di Schengen. Il regolamento prevede l'obbligo generico di fornire le impronte digitali che saranno conservate su un microchip inserito nel passaporto.
Sono a favore delle deroghe sul rilevamento delle impronte digitali per i bambini di età inferiore ai 12 anni e sollecito la revisione e armonizzazione delle singole leggi nazionali.
Credo che i dati dei passaporti biometrici debbano essere trattati ai sensi della legislazione comunitaria che disciplina la tutela dei dati personali e della vita privata. La Commissione e gli Stati membri devono adottare le misure necessarie per applicare tale disposizione al trattamento dei dati dei passaporti biometrici, sia al confine sia nel processo di manutenzione delle relative banche dati, nei casi in cui è previsto dalla legislazione nazionale.
Attiro infine la vostra attenzione sul fatto che limitare a 12 mesi o meno la validità di un passaporto biometrico per chi non è in grado di fornire le impronte digitali, in via temporanea o permanente, complicherà la vita delle persone disabili. Chiedo pertanto alla Commissione di rivedere il testo in materia.
(EN) Signor Presidente, nessun cittadino rispettoso delle leggi dovrebbe preoccuparsi di dimostrare la propria identità o l'identità dei propri figli. Pertanto vedo con favore l'utilizzo dei dati biometrici sui passaporti e sugli altri documenti.
Vorrei semplicemente sollevare un punto da tenere presente in futuro. E' un dato di fatto che nessuna caratteristica biometrica rimane invariata dall'infanzia all'età adulta tranne una, l'impronta, che non cambia dal momento del concepimento alla morte, e anche oltre. Oggi è possibile identificare una persona anche molti anni dopo la sua morte semplicemente prelevando un piccolo campione di resti ossei. La tecnologia del rilevamento dell'impronta genetica è veloce, economica e può essere applicata anche solo a poche cellule ottenute con un rapido tampone delle mucose orali o da una goccia di sangue prelevata, ad esempio, dal cordone ombelicale.
Credo quindi che in futuro il rilevamento dell'impronta genetica debba essere considerato l'unica identificazione biometrica - garantita e invariabile per ogni individuo - da usare per tutti i cittadini europei.
(DE) Signor Presidente, porgo i miei ringraziamenti e le mie congratulazioni all'onorevole Coelho per la sua relazione. Saremmo rimasti tutti delusi se il documento non si fosse rivelato all'altezza, visto che siamo abituati all'alta qualità delle sue relazioni. Ho gradito soprattutto il fatto che, sin dall'inizio, l'onorevole Coelho ha chiaramente sottolineato che il documento riguardava la sicurezza dei bambini. E' qualcosa che possiamo garantire attraverso il rilascio di passaporti sicuri e rilevando le impronte digitali per controllare se chi attraversa il confine è effettivamente la persona che figura sul passaporto.
E' un obiettivo che si può sfruttare per garantire la sicurezza dei bambini. Discutere se le impronte digitali debbano essere rilevate a sei o a dodici anni è una questione tecnica, non una questione di prospettiva. Non avrei alcun problema nel permettere il rilevamento delle impronte digitali dall'età di sei anni, perché è in gioco la vita e la sicurezza dei bambini. E' chiaro che occorre rispettare le leggi sulla tutela dei dati. Questo punto è fuori discussione ed è dovere di uno Stato costituzionale effettuare i relativi controlli. Se riusciremo ad avere passaporti sicuri e a garantire il rispetto delle leggi sulla tutela dei dati, l'Unione europea avrà fatto un decisivo passo avanti nell'interesse dei bambini, contro la tratta e il contrabbando che li vedono vittima.
vicepresidente della Commissione. - (FR) Signor Presidente, credo che tutta l'Assemblea abbia reso omaggio al lavoro dell'onorevole Coelho e alle sue qualità, e anch'io mi unisco all'elogio dell'onorevole Roure.
Vorrei aggiungere, riprendendo quanto affermato dall'onorevole Deprez, che dobbiamo puntare a dati biometrici sempre più affidabili e comparabili che ci consentano di sfruttare al meglio le tecnologie più sofisticate per garantire la sicurezza nel nostro spazio di libertà. Questo è proprio lo scopo della discussione odierna. Accolgo quindi con favore il fatto che anche il Parlamento si sia unito nell'impegno per rendere più sicura l'identificazione dei bambini, un aspetto necessario per la loro stessa sicurezza.
Mi è stato chiesto se avessimo già la prova dell'efficacia di questi processi. Direi che solo utilizzandoli potremo adeguatamente verificarne l'efficacia, ma, a priori, tutto lascia intendere che a una migliore identificazione dei bambini che viaggiano soli corrisponderà una maggiore sicurezza. Ad ogni modo, non possiamo non tenere conto di questo importante obiettivo. Darò al Parlamento alcune risposte.
Innanzi tutto dire tengo a sottolineare che, nelle sue proposte, la Commissione ha sempre posto l'accento sulla protezione dei dati. Il Garante europeo della protezione dei dati è stato consultato sulla proposta di base e ha fatto osservazioni di cui la Commissione ha tenuto conto. Vorrei anche precisare che, per quanto riguarda gli indicatori, le nostre norme sono armonizzate con quelle dell'ICAO (Organizzazione per l'aviazione civile internazionale) che, come è stato detto, faciliterà il dialogo con gli Stati Uniti.
Vorrei poi ricordare che i passaporti dei bambini implicano ovviamente un costo finanziario per le famiglie che però rientra nelle competenze degli Stati membri e sottolineo che per viaggiare nello spazio Schengen la carta d'identità è sufficiente. Il passaporto viene richiesto solo per i viaggi al di fuori dall'Unione europea.
Vorrei infine confermare che la Commissione avvierà uno studio comparativo delle norme esistenti negli Stati membri in materia di minori che viaggiano da soli. Al momento opportuno proporremo al Consiglio di adottare le misure necessarie per proteggere i bambini in maniera più efficace e prevenirne la tratta. E' evidente che questo studio è a giusto titolo voluto dal Parlamento e, ovviamente, mi impegno a garantire che i miei collaboratori lo realizzino nelle migliori condizioni e quanto prima possibile.
Non ho altro da aggiungere se non ringraziare nuovamente il Parlamento per avere dato, ancora una volta, un contributo molto costruttivo alla legislazione europea.
relatore. - (PT) Signor Presidente, un elemento che emerge chiaramente dalla discussione odierna è che la grande maggioranza dell'Assemblea è interessata a combattere con efficacia la tratta degli esseri umani e, in particolare, la tratta dei bambini. Questa è la maggiore utilità della misura che adotteremo e mi sono lieto che quasi tutti gli oratori abbiano accennato a questo punto.
Desidero nuovamente ringraziare tutti i relatori ombra per la loro collaborazione, e non sono semplici complimenti. E' giusto sottolineare il ruolo cruciale della collega, l'onorevole Roure, nel raggiungimento dell'accordo, a cui hanno contribuito notevolmente anche il commissario Barrot e la presidenza francese. In particolare, desidero ringraziare il commissario Barrot per la disponibilità della Commissione a fornire un appoggio istituzionale al consolidamento della lotta contro la tratta dei bambini e a collaborare nei tre studi che abbiamo richiesto: sull'affidabilità delle impronte digitali dei bambini, sui documenti originatori e sui tassi di falsi rifiuti, che rappresentano alcuni dei nostri timori legati all'applicazione di queste regole.
Infine, signor Presidente, l'onorevole Brejc ha sollevato una questione: ha chiesto se possiamo affermare che il rilascio dei passaporti è sicuro. A essere del tutto sincero, devo dire che questo dipende da paese a paese. Alcuni Stati hanno sistemi più rigorosi di altri e questo è un altro motivo per cui lo studio sui documenti originatori è molto importante. So che l'Europa non ha competenza in materia - il rilascio dei passaporti è una prerogativa nazionale - ed proprio per questo sono stato molto contento quando il commissario Barrot ha accettato una collaborazione della Commissione europea allo studio sui documenti originatori. Non ha senso essere provvisti di passaporti molto sicuri se questa sicurezza può essere minata nel processo di emissione. Non si tratta di imporre misure agli Stati membri, bensì di condividere le migliori pratiche per garantire che il passaporto europeo sia una realtà sicura alle nostre frontiere esterne. Molte grazie a tutti della vostra collaborazione.
Signor Presidente, onorevoli colleghi, l'approvazione di questo regolamento rappresenta un passo importante per rendere più sicuri i documenti di viaggio dei cittadini europei. Di conseguenza, a partire dal 29 giugno 2009, nell'Unione europea dovrà esserci una più stretta connessione tra il passaporto e il suo titolare in modo da scongiurare ogni tipo di frodi in questo ambito.
Sono particolarmente favorevole all'attuazione del principio "una persona - un passaporto”, che consente di tutelare la sicurezza dei viaggi, soprattutto per i bambini, e di contrastare la tratta e il rapimento dei bambini. Ed è positivo che questo principio verrà applicato in tutti gli Stati membri; in Estonia, per esempio, è in vigore dal 2000.
Se la sicurezza dei documenti di viaggio rappresenta un primo elemento importante, anche le guardie di frontiera degli Stati membri svolgono un ruolo di grande rilievo; esse infatti devono controllare con attenzione sempre maggiore, e con lo stesso rigore usato per gli adulti, i minori che, accompagnati o non accompagnati, attraversano le frontiere esterne dell'Unione europea.
La sicurezza dei documenti di viaggio non si limita certamente ai passaporti e l'intero processo non è di minore importanza. Non ha quindi alcun senso rafforzare la sicurezza dei passaporti senza prestare attenzione ai rimanenti anelli della catena.
Credo che, oltre a tutelare la sicurezza dei documenti di viaggio, la Commissione europea debba considerare la possibilità di adottare un approccio comune a livello di Unione europea, per sostituire le diverse norme attualmente in vigore nei 27 Stati membri per la protezione dei bambini che attraversano le frontiere esterne dell'Unione europea.
per iscritto. - (RO) Le minacce terroristiche hanno reso necessaria l'introduzione di altre caratteristiche di sicurezza ed elementi biometrici per tutelare maggiormente i passeggeri che viaggiano nell'Unione europea. Le caratteristiche più importanti nella proposta di regolamento sono la lotta contro la tratta di bambini, che si realizza introducendo il principio "una persona - un passaporto” e le deroghe all'obbligo di rilevamento delle impronte digitali, per i bambini al di sotto dei dodici anni. Tuttavia, la legislazione di alcuni Stati membri consente di rilevare le impronte digitali a bambini di età inferiore a dodici anni, ma questo sarà possibile soltanto per un periodo transitorio di quattro anni. Ci sarà tuttavia un limite assoluto d'età di sei anni. Alcuni studi pilota effettuati dagli Stati membri hanno riscontrato che le impronte digitali rilevate da bambini di età inferiore a sei anni non sono di buona qualità e possono anche mutare col passare degli anni. La fissazione di un limite di età riduce il rischio di errore nell'identificazione di un soggetto al momento della rilevazione delle impronte e rende più difficile la tratta dei bambini. La necessità di proteggere i viaggiatori è diventata ancora più evidente sulla scia degli eventi dell'11 settembre 2001. Tuttavia un aumento del livello di protezione e sicurezza deve essere accompagnato dalla garanzia dei diritti e della dignità dei passeggeri, sancita dalla Convenzione europea per la salvaguardia dei diritti dell'uomo e delle libertà fondamentali.
L'ordine del giorno reca la relazione, presentata dall'onorevole Cappato, a nome della commissione per le libertà civili, la giustizia e gli affari interni, sull'accesso del pubblico ai documenti del Parlamento europeo, del Consiglio e della Commissione (attuazione del regolamento (CE) n. 1049/2001).
relatore. -Signor Presidente, onorevoli colleghi, questa è una relazione sullo stato della pubblicità, dell'accesso ai documenti dell'Unione europea, ed anche l'occasione per formulare qualche suggerimento. Io voglio affrontare ora nel poco tempo che abbiamo a disposizione tre punti fondamentali.
Il primo è quello del Consiglio: i governi dell'Unione europea si riuniscono con poteri legislativi e come ogni assemblea legislativa dovrebbero essere tenuti alla pubblicità dei loro lavori e delle loro decisioni. In particolare, lo voglio sottolineare perché ci sono delle proposte di emendamento del gruppo del Partito popolare europeo di voto separato su alcuni paragrafi, io spero che non siano voti separati per cancellare parti importanti della relazione. Per esempio al paragrafo 3, la relazione chiede di dare seguito alla sentenza sul caso di Maurizio Turco, ex deputato al Parlamento europeo del Partito radicale, che ha vinto in Corte di giustizia sulla pubblicità dei pareri giuridici del Servizio giuridico delle istituzioni europee, così come sull'obbligo dell'identità delle delegazioni degli Stati membri al Consiglio. Noi abbiamo diritto di sapere chi vota e come al Consiglio e quindi spero che non ci sarà un voto contrario su questo paragrafo 3, così come il paragrafo 9 che chiede di sapere che cosa succede al Coreper, al Comitato dei rappresentanti permanenti, che si conoscano i documenti di riunione, che non vengano secretati tutti i documenti della politica internazionale perché documenti diplomatici. Questo è un punto molto importante!
L'altro punto che solleviamo è quello del Parlamento, del nostro Parlamento, perché noi dobbiamo essere i primi a dare pubblicità. Come radicali italiani la chiamiamo "anagrafe pubblica degli eletti" cioè un registro dove si sappia tutto delle attività parlamentari, delle presenze, delle assenze, di come si vota e naturalmente dei soldi che si percepiscono. Ecco attenzione, sarebbe un errore, e lo dico perché anche qui c'è una domanda di voto separato sul paragrafo 5, pensare che se noi teniamo alcune di queste informazioni confidenziali - lo dico alla collega Cederschiöld so che è sensibile su questo - noi ci riusciamo davvero semplicemente se noi teniamo queste informazioni confidenziali diventiamo più esposti a iniziative anche aggressive, demagogiche, contro i parlamentari. Noi sappiamo che ci sono colleghi che hanno filmato gli altri parlamentari, che si inventano delle spie di altri parlamentari. Il modo per evitarlo non è soltanto impedire questo, ma è dare piena pubblicità ai nostri lavori, evitando che ci siano persone che devono guardare dal buco della serratura e aprendo la porta, trasmettendo su Internet le commissioni parlamentari, le riunioni, tutti gli atti di questo Parlamento.
Il terzo punto che voglio sollevare riguarda quello dei formati, perché anche su questo al paragrafo 7 abbiamo una richiesta di voto separato del Partito popolare europeo. Quando noi chiediamo che si utilizzino documenti con elaboratori di testi a formato aperto, quindi da un punto di vista tecnologico, un effettivo multilinguismo e tecnologie che permettano alle persone con disabilità di avere accesso alle informazioni e documenti. Ecco, spero non ci debba essere una contrarietà in questo Parlamento per l'accesso multilingue in formato aperto e con tecnologie che facilitano l'accesso alle persone con disabilità, perché questo è un elemento fondamentale per una parte dei cittadini dell'Unione europea.
Sappiamo che la Commissione ha proposto una riforma delle nostre regole, la affronteremo con la relazione Cashman, ma questa risoluzione è una prima occasione per fissare alcuni punti di riferimento per questo Parlamento, spero che non sarà sprecata, vanificando le questioni cruciali che cerco con questo documento di proporre!
vicepresidente della Commissione. - (EN) Signor Presidente, per cominciare vorrei ringraziarla per questa relazione, interessante e ben articolata; le mie congratulazioni al relatore. Quello trattato è un tema significativo e a me caro, soprattutto nel momento in cui ci si accinge a rivedere il regolamento (CE) n. 1049/2001, e alla luce dei cambiamenti che il trattato di Lisbona, se entrerà in vigore, produrrà in questi ambiti importanti.
Questa relazione sostanzialmente riguarda l'attuazione del regolamento n. 1049/2001 e quindi vorrei ricordare uno degli elementi positivi dell'attuazione del regolamento; infatti, come risulta evidente dai dati quantitativi, e come si legge nella stessa relazione del Parlamento, le istituzioni europee hanno consentito l'accesso a un numero crescente di documenti registrando al contempo una diminuzione generale dei rifiuti in termini assoluti e percentuali.
Ci siamo impegnati a favorire una sempre maggiore trasparenza e apertura. Naturalmente, alcune delle raccomandazioni contenute nella relazione vanno ben oltre l'attuazione del regolamento n. 1049/2001 del 2006 e alcune non sono direttamente legate alle attività della Commissione, come abbiamo appena sentito.
La relazione affronta una serie di questioni concernenti l'apertura e la comunicazione con i cittadini; essa mi sembra quindi costituire un prezioso contributo a una generale riflessione sulla trasparenza, sulla comunicazione e sull'accesso ai servizi.
Adesso esaminerò brevemente alcune delle raccomandazioni e dei principi a esse sottesi, in quanto mi sembra che meritino particolare attenzione.
Per quanto riguarda la causa Turco, posso assicurarvi che la Commissione terrà debito conto della relativa sentenza. Come si è detto, essa riguarda soprattutto la necessità di una maggiore apertura quando il Consiglio agisce con capacità legislativa, ma è anche applicabile a tutte le istituzioni e alla Commissione; quest'ultima si accerterà che ogni richiesta di accedere a documenti sia attentamente valutata, caso per caso, secondo i parametri fissati dalla Corte di giustizia delle Comunità europee.
In secondo luogo, la proposta di elaborare norme comuni per le procedure amministrative richiede di essere ulteriormente approfondita, perché molte di tali procedure sono di natura assai specifica e tipiche, in alcuni casi, delle singole istituzioni. Ciò significa che avremo bisogno di più tempo per capire come sia possibile intervenire.
La raccomandazione di fondere il regolamento n. 1049/2001 e il regolamento (CEE, Euratom) n. 354/83 che rende accessibili al pubblico gli archivi storici è piuttosto complessa per un motivo particolare: infatti l'articolo 255 del trattato CE e il regolamento n. 1049/2001 non si applicano a tutte le istituzioni né a tutti gli organismi. Anche questo potrebbe cambiare se e quando il trattato di Lisbona entrerà in vigore, perché esso estenderà il diritto di accesso ai documenti di tutte le istituzioni e di tutti gli organismi. Per questo motivo non è così semplice fondere i due elementi, perché la portata è diversa.
Quanto all'osservazione critica del Mediatore europeo sui registri pubblici della Commissione, vi garantisco che l'abbiamo accolta con estrema serietà. Come sapete abbiamo un registro pubblico di documenti che è operativo già dal giugno 2002, e da allora la Commissione ha anche realizzato un registro di comitatologia dedicato appunto alle procedure di comitatologia e un registro sui gruppi di esperti. Facciamo sempre del nostro meglio per ammodernare i nostri sistemi interni di tecnologia dell'informazione.
Tutto questo purtroppo non avverrà in una notte ma richiederà tempo e lavoro. La necessità di accrescere la copertura del registro pubblico è un tema a noi caro, e mi auguro che siate a conoscenza del mio impegno personale in questo campo. Riconosciamo la necessità di aumentare ulteriormente la copertura dei nostri registri pubblici e confermiamo il nostro impegno a sviluppare i registri pubblici nell'interesse di una maggiore trasparenza.
Nella risoluzione affrontate i temi della gestione dei documenti, di un portale comune e del progetto Trans-Jai. La Commissione sostiene l'idea di istituire un unico portale per favorire l'accesso dei cittadini ai documenti legislativi. Credo che questo comporterebbe una metodologia comune, e dobbiamo considerarne tutte le conseguenze pratiche per l'individuazione dei documenti e gli eventuali riferimenti. Vorremmo un portale che consenta la totale disponibilità dei documenti pubblici per ogni istituzione, e siamo pronti a collaborare con voi su questo punto.
In merito al progetto Trans-Jai, ripeterò quanto ho già affermato in ottobre: dovrebbe essere aperto al pubblico entro il 2010.
Consentitemi adesso di esprimere un parere sullo scambio di informazioni tra le istituzioni. Capisco il senso della questione e i vostri obiettivi, ma vorrei ricordarvi che tra le nostre istituzioni esiste già un metodo di lavoro consolidato, e che la Commissione intrattiene uno scambio di informazioni riservate regolato da un allegato all'accordo quadro. Dobbiamo tener presente che la condivisione di informazioni tra le istituzioni non è collegata all'accesso del pubblico e riteniamo che tale questione debba essere gestita separatamente, come avviene oggi.
Questa relazione e lo stesso dibattito potranno offrire un prezioso contributo in futuro quando potremo discutere il problema su più vasta scala. Sono grata al Parlamento per aver mantenuto i temi della trasparenza e dell'apertura in posizioni preminenti sull'agenda dell'Unione europea. Torneremo su molti di questi temi nel prossimo futuro, per esempio durante la riunione congiunta della commissione per libertà civili, la giustizia e gli affari interni con il parlamento ceco che si terrà la settimana prossima e a cui avrò il piacere di partecipare; poi, tra un paio di settimane, ci occuperemo dell'importante questione della revisione del regolamento n. 1049/2001.
Credo che le discussioni non debbano concludersi qui. Per quanto riguarda la trasparenza, dobbiamo dar prova di maggiore apertura e pensare a ciò che possiamo fare al di fuori della legislazione formale, per esempio in termini di registri migliori, modalità d'uso più semplici per l'utenza, maggiore accessibilità, più attiva diffusione delle informazioni e più rapida pubblicazione dei documenti. Da parte mia, l'anno scorso ho reso direttamente accessibile in Internet la mia corrispondenza. Sono certa che voi tutti avrete idee ed esempi simili di ciò che possiamo fare se ci impegniamo. E allora proviamoci.
a nome del gruppo PPE-DE. - (ES) Signor Presidente, onorevole Cappato, la sua relazione è piena di buone intenzioni, come dimostra il fatto che la commissione per libertà civili, la giustizia e gli affari interni non ha ritenuto opportuno presentare emendamenti.
E' stato proprio lei a presentare 18 emendamenti alla sua relazione; e quegli stessi emendamenti hanno conferito alla relazione una radicalità - per esprimersi in termini generali - che ha suscitato in me seri dubbi.
Dividerei in quattro gruppi distinti gli emendamenti che lei ha proposto: emendamenti che lei stesso, lo ribadisco, ha presentato alla sua stessa relazione, che inizialmente aveva ricevuto il sostegno di tutti i gruppi politici. In primo luogo, alcuni sono impossibili; alcune delle sue proposte sono impossibili. Per esempio, onorevole Cappato, alcune delle sue proposte mancano ancora di una base giuridica: finché non entrerà in vigore il trattato di Lisbona, sarà impossibile armonizzare le norme delle diverse istituzioni, come ha appena affermato il commissario Wallström. Lei poi chiede che il 2009 sia dichiarato Anno europeo della trasparenza, ma è troppo tardi, non c'è più tempo. Di conseguenza, alcune delle sue proposte sono irrealizzabili.
In secondo luogo, alcune delle sue proposte sono discutibili. Per esempio lei invoca la trasparenza nelle riunioni dei gruppi politici, che a mio avviso sarebbe inopportuna, dal momento che la riservatezza è una risorsa politica assai preziosa. Se non sono d'accordo con il mio partito e intendo mantenere la mia opposizione, voglio farlo in maniera riservata: questo non implica mancanza di trasparenza. Deve esserci trasparenza nell'ambito degli enti pubblici, ma non dei partiti, la cui riservatezza al momento dei dibattiti va garantita. Quindi non posso essere d'accordo con lei su questo punto.
Ci sono altre sue affermazioni, onorevole Cappato, che non sono esatte. Per esempio, lei ha dichiarato che il 90 per cento dell'attività legislativa si svolge attraverso la comitatologia. Lei ha esagerato, onorevole Cappato. Inoltre, la comitatologia ha i propri standard impliciti di trasparenza. Se introducessimo un maggior numero di meccanismi, consolidando la burocrazia e rafforzando i controlli, finiremmo per allontanarci dal nostro obiettivo finale, ossia la trasparenza, che è strettamente legata alla semplicità.
Per concludere, prima che il presidente mi segnali che mi sto avvicinando alla fine del tempo assegnatomi, alcune delle sue proposte sono inutili. Per esempio, mi rendo conto che l'opinione pubblica possa trovare stimolante parlare di trasparenza in merito alle attività dei deputati, in modo che sia possibile accertare la loro presenza alle sedute plenarie. Onorevole Cappato, questo tipo di accertamento è già possibile ed è ugualmente possibile accertare la loro presenza all'interno delle commissioni parlamentari; esistono dei verbali per ognuna di queste commissioni, cui i cittadini possono accedere. Anche le indennità richieste dai deputati europei sono pubbliche. In altre parole, i cittadini possono benissimo accedere a queste informazioni.
Capisco bene che la trasparenza è un tema caro all'opinione pubblica e quindi difenderla paga, ma lei deve rendersi conto che trasparenza significa fare in modo che le cose vengano viste come sono in realtà, e che se contribuiamo ad alterarne l'aspetto, onorevole Cappato, noi non contribuiamo alla trasparenza. La ringrazio per la sua generosità, signor Presidente.
a nome del gruppo PSE. - (EN) Signor Presidente, ringrazio l'onorevole Cappato per l'ottima relazione, ma purtroppo devo concordare con alcuni colleghi: egli esula dal mandato che gli è stato conferito - e io so il perché.
Il collega che è intervenuto prima di me ha affermato che le proposte dell'onorevole Cappato sono impossibili. Ma se non chiediamo l'impossibile, come potremo ottenere dei cambiamenti?
E tu quindi, Marco, esuli ovviamente dal mandato che ti è stato conferito. Non avremo trasmissioni sui gruppi politici. Il fatto che i deputati europei inseriscano sui propri siti, o sul servizio informazioni del Parlamento, dati sulla loro attività e sui loro spostamenti non significa che sono efficienti né che sono dei buoni deputati.
Il regolamento riguarda l'accesso a tutti i documenti, che siano in possesso delle tre istituzioni, o che siano da queste ricevuti o elaborati, quando esse agiscono con capacità legislativa. Su questo punto dovremo tornare. Dobbiamo definire esattamente che cos'è la "capacità legislativa”. Dobbiamo capire come abbia funzionato il regolamento finora per poterlo migliorare. Questo è ciò che voglio fare in collaborazione con tutte le parti coinvolte e sono lieto di dare il benvenuto al ministro svedese Malmström, che originariamente se ne era occupata. Noi tutti siamo decisi a far progredire la questione dell'accesso del pubblico ai documenti.
Per quale motivo? Perché ci rendiamo conto che molti cittadini europei capiscono che qualcosa avviene, soprattutto nel Consiglio - come si è detto - che coinvolge i loro ministri, i loro ministri nazionali, ma le modalità delle discussioni e delle votazioni in seno al Consiglio rimangono segrete. Quando finalmente riusciremo ad eliminare questo elemento di segretezza e le decisioni di voto dei ministri degli Stati membri non saranno più segrete, i ministri saranno chiamati a rispondere delle proprie scelte nei propri Stati membri e improvvisamente i cittadini di uno Stato membro si sentiranno uniti a tutto ciò che è europeo.
Purtroppo, Marco, tu esuli drasticamente dal mandato che ti è stato conferito, proprio a causa di questo tuo sogno. Se tu non avessi dichiarato di essere un radicale italiano, non lo avrei capito da questa relazione, ma l'idea che i partiti politici trasmettano le proprie discussioni interne è assolutamente irrealizzabile e, come ha detto l'oratore precedente, non farà che esacerbare le divisioni interne invece di ribadire la convinzione che siamo qui perché crediamo in un'Europa responsabile nei confronti dei propri cittadini. Per questo motivo la preparazione della lista di voto sarà difficile. Il mio cuore è con te, ma devo ascoltare la voce della ragione.
a nome del gruppo ALDE. - (DE) Signor Presidente, porgo il mio benvenuto alla signora Commissario; domani voteremo sulla relazione preparata dal collega, l'onorevole Cappato, sull'accesso del pubblico ai documenti. L'onorevole Cashman, un ottimo collega che solitamente si distingue per la sua straordinaria efficienza, ha già ricordato che la cosa più importante è quella di garantire all'opinione pubblica l'accesso ai documenti che vengono discussi e decisi in questa sede.
Si potrebbe forse accusare l'onorevole Cappato, come hanno fatto gli onorevoli Herrero-Tejedor e Cashman, di esulare dal mandato conferitogli. Tale accusa dipende dal modo in cui si interpreta la questione, ma in questo caso non è del tutto giustificata. Possiamo certamente discutere, in linea di principio, se sia opportuno trasmettere le riunioni dei gruppi politici. Si tratta quindi di decidere se abbiamo il diritto, per esempio, di tenere riunioni di questo tipo in privato, su richiesta della maggioranza dei membri del gruppo, qualora vi siano questioni delicate - che come sappiamo possono emergere nel corso delle nostre riunioni - che devono essere chiarite tra noi prima di essere rese pubbliche. A mio avviso, è normale lavare i panni sporchi in casa e non in strada.
Potrei anche aggiungere che questo esempio dimostra che i partiti politici - non i gruppi parlamentari in questo caso - mostrano sempre un certo interesse per l'opinione pubblica quando ciò gli aggrada. Altrimenti le conferenze di partito non avrebbero una simile copertura mediatica. Nessuno però propone che le conferenze di alcuni partiti politici in cui l'atmosfera può farsi piuttosto vivace vengano trasmesse per intero - un elemento interessante da notare.
Credo quindi di poter affermare che l'onorevole Cappato ha prodotto un'ottima relazione, anche se forse - com'è nostra abitudine - le proposte di miglioramento possono venire pure da altri gruppi. In qualche caso, in effetti, sono di livello tale che sarà opportuno prenderle in considerazione.
Rispetto alle altre due istituzioni, il Parlamento è al primo posto in materia di trasparenza; quest'ultima quindi, a mio avviso, non rappresenta una priorità, giacché per quanto riguarda l'accessibilità dei documenti e la trasparenza delle sedute e delle attività dei deputati siamo più aperti di qualsiasi parlamento nazionale. Ciò non significa che non vi sia alcuna necessità di miglioramento, anche in altre istituzioni e soprattutto nel Consiglio, che purtroppo oggi non ha qui alcun rappresentante. L'onorevole Cashman ha appena affermato che dobbiamo sapere chi abbia preso una certa decisione e come, per poter garantire la responsabilità delle azioni politiche.
E' ancora più importante, tuttavia, garantire l'accesso ai documenti elaborati nell'ambito della procedura di comitatologia, per esempio. Un caso specifico è il regolamento sui liquidi nel bagaglio a mano, il cui allegato non era accessibile né ai cittadini, né ai deputati. Il requisito di trasparenza è stato introdotto in gran parte degli Stati membri dell'Unione europea per un buon motivo, ossia per dare ai cittadini la possibilità di capire l'attività politica, per poter definire la responsabilità e quindi forse per consentire di prendere decisioni diverse al momento delle elezioni.
Signor Presidente, la ringrazio per avermi concesso del tempo supplementare. Buona fortuna, Marco. Sarò con te alla votazione di domani, e credo che riusciremo a raggiungere una conclusione soddisfacente.
a nome del gruppo UEN. - (PL) Signor Presidente, se l'Unione europea deve essere l'unione dei cittadini e non degli eurocrati, allora dovrà essere più trasparente, e lo stesso vale per le attività delle istituzioni dell'Unione europea. Soltanto in questo modo l'Unione potrà riguadagnare la credibilità che ha così sventatamente perduto. Per esempio, la sua credibilità è stata danneggiata dai tentativi di far passare il trattato costituzionale e dai mancati referendum a livello nazionale. Per questo motivo è giusto esigere che tutti i dibattiti che si svolgono in seno al Consiglio, dal momento che decidono il destino dell'Europa, siano accessibili ai cittadini degli Stati membri dell'Unione europea. Questi dibattiti tuttavia non comprendono i dibattiti dei gruppi politici.
E' ugualmente importante che Parlamento, Consiglio e Commissione europea adottino gli stessi principi in materia di accesso ai documenti, per non rimanere isolati nel campo dell'informazione e delle tecnologie informatiche. Ritengo che questa relazione rappresenti un passo significativo verso la trasparenza, ma credo anche che, sotto alcuni punti di vista, si spinga troppo avanti. Come disse il compagno Lenin, talvolta bisogna fare due passi avanti per farne uno indietro. Forse il relatore dovrebbe ricordarsene.
a nome del gruppo GUE/NGL. - (SV) Signor Presidente, nella sua relazione l'onorevole Cappato sottolinea le notevoli carenze che ostacolano l'accesso ai documenti dell'Unione europea. Appoggio la proposta del relatore di migliorare il rapporto annuale, e sostengo gli emendamenti presentati dal relatore stesso. Presumo che il Parlamento voterà a favore di un effettivo principio di accesso del pubblico nel corso della prossima votazione sulla relazione Cashman relativa al regolamento concernente l'accesso del pubblico ai documenti.
Per quanto riguarda il rapporto annuale, ritengo del tutto inaccettabile che l'accesso al pubblico non sia garantito per la legislazione delegata, che comprende il 90 per cento degli atti giuridicamente vincolanti adottati ogni anno dalle istituzioni dell'Unione europea. Anche la partecipazione dei deputati alle attività del Parlamento e la loro situazione finanziaria relativa alla nomina in Parlamento devono essere totalmente trasparenti. Sono quindi favorevole alla proposta di un registro pubblico comune.
Per concludere, dirò che un maggiore accesso del pubblico non è una richiesta populistica ma un'esigenza democratica.
a nome del gruppo IND/DEM. - (SV) Signor Presidente, in una democrazia la trasparenza è un concetto d'onore. Nei paesi democratici, i cittadini eleggono le autorità di governo. Queste autorità nominano dei funzionari, che sono responsabili dell'attuazione delle decisioni democratiche. Sarebbe quindi assurdo se i rappresentanti eletti e i funzionari da loro nominati si rifiutassero di fornire informazioni al proprio elettorato. Il fatto che questo succeda si può spiegare in due modi. In primo luogo con un'eredità che ci proviene da una società pre-democratica, in cui i cittadini erano considerati i sudditi di governanti non eletti; i sudditi quindi non avevano il potere di interferire negli affari dei governanti. In secondo luogo, la sicurezza della nazione, l'integrità dei cittadini, i segreti commerciali, l'influenza del mercato e considerazioni simili possono indurre a fare eccezioni alla trasparenza.
La prima spiegazione oggi è del tutto irrilevante. Le autorità non devono, nella loro veste di autorità di governo, rifiutarsi di fornire informazioni ai cittadini. La seconda spiegazione invece è ragionevole e comporta un complesso gioco di equilibrio. Queste legittime richieste che mirano a individuare il giusto equilibrio, purtroppo, sono spesso sfruttate dalle autorità per conservare l'opzione della segretezza.
L'Unione europea non vanta certo una lunga tradizione di trasparenza. Nella sua infanzia e nella sua prima giovinezza l'Unione svolgeva la propria attività in una segretezza quasi totale, che si estendeva persino all'elenco telefonico interno della Commissione. L'Unione europea ha cominciato a muovere i primi passi come una élite di mandarini, e in parte lo è ancora, ma misure importanti sono state adottate: il codice di condotta del 1993, l'accoglimento delle richieste dell'associazione dei giornalisti svedesi nel 1998, e il regolamento del 2001.
Noto con un certo orgoglio che proprio il mio paese, la Svezia, vanta la più antica tradizione di trasparenza statutaria. Per questo motivo la Svezia è stata coinvolta nella causa Turco e ha fatto sì che la Corte di giustizia delle Comunità europee, l'estate scorsa, annullasse la decisione del Consiglio e del Tribunale di prima istanza. Un altro colpo alla élite dei mandarini, ma la strada per realizzare la trasparenza democratica nell'Unione europea è ancora lunga e la resistenza interna da spezzare molto forte. La relazione dell'onorevole Cappato merita quindi il pieno sostegno di quest'Assemblea, perché tale sostegno sarebbe un altro passo avanti su questa lunga strada.
Signor Presidente, onorevoli colleghi, parlo per pochi secondi solo per dire che condivido gran parte e buona parte del lavoro di Cappato. Non potrebbe essere altrimenti visto che credo di essere stato l'unico parlamentare italiano che ha cercato di pubblicare nel suo piccolo, anno per anno, nel libro in cui faccio il resoconto della mia attività parlamentare, l'elenco delle presenze e del numero di interrogazioni che nell'ambito della delegazione italiana vengono fatte qui nel nostro Parlamento.
Sarei stato molto più contento se, ad esempio, la stampa italiana, proprio quella che troppe volte ha puntato l'indice contro la casta, avesse magari divulgato un dato che di per sé forse non sarà emblematico, ma comunque è indicativo del tipo di attività che il parlamentare italiano svolge in questa sede, tanto più quando questo può servire ad evidenziare come l'attività, se ben fatta, è indipendente dalla rappresentatività che ha prodotto l'elezione, nel senso che uno cerca di fare un servizio a tutto il proprio sistema.
Plaudo all'iniziativa di Marco. Voterò quasi tutto quello che riguarda la sua proposta.
L'Unione europea si fonda sul principio della trasparenza, cui si fa riferimento negli articoli 1 e 6 del trattato che istituisce l'Unione europea nonché nell'articolo 41 della Carta dei diritti fondamentali dell'Unione europea.
Fin dall'inizio l'Europa ha sostenuto l'importanza di un processo decisionale trasparente e vicino ai cittadini. Il Parlamento europeo, per la sua stessa natura, è il primo a favorire l'accesso del pubblico al processo decisionale dal momento che diversi pareri sull'attività legislativa e non legislativa contribuiscono a rafforzare la fiducia dei cittadini europei nelle istituzioni europee.
Attualmente, l'accesso del pubblico ai documenti delle istituzioni europee è soddisfacente. Ovviamente però la legislazione europea che regola questo diritto di accesso, risalente al 2001, deve essere aggiornata.
Nel 2006 il Parlamento ha chiesto alla Commissione di presentare alcune proposte per modificare il regolamento, proponendo varie raccomandazioni:
tutti i documenti preparatori per gli atti giuridici devono essere direttamente accessibili al pubblico, e
La Commissione ha preso in considerazione queste raccomandazioni che sono state incluse in una nuova proposta di regolamento nel 2008.
Durante il processo decisionale, le parti in causa si trovano ad affrontare diversi pareri, talvolta contraddittori. I negoziati conducono alla migliore decisione accettabile per tutte le parti coinvolte. I cittadini europei devono essere informati in merito al processo che ha portato all'approvazione delle decisioni, perché tali decisioni hanno un impatto diretto sulla loro vita.
(ET) Onorevoli colleghi, la democrazia si basa sulla trasparenza e sull'apertura. E questo è particolarmente importante adesso che ci stiamo avvicinando alle elezioni per il Parlamento europeo che si terranno nel mese di giugno.
La semplificazione dell'ambiente informatico contribuirebbe ad aumentare l'affluenza dei votanti alle elezioni per il Parlamento europeo. Se offriamo ai cittadini informazioni facilmente comprensibili sulle attività dei rappresentanti e sul funzionamento del Parlamento europeo in generale, potremo suscitare l'interesse di giovani e anziani per la nostra attività. Il Parlamento elettronico è un'iniziativa decisamente positiva.
Mediante il criterio di ricerca, tutte le informazioni sul lavoro di un rappresentante dovranno essere a disposizione dei cittadini. Concordo con il relatore: oltre alle attività dell'Assemblea plenaria, ognuno deve avere accesso al lavoro svolto nell'ambito delle commissioni parlamentari e delle delegazioni. I cittadini devono poter comprendere appieno le nostre attività.
Sono inoltre favorevole all'idea di creare un registro comune di informazioni e documenti. E' importante che i cittadini siano in grado di controllare le procedure che ritengono interessanti e possano accedere a tutti i documenti da un unico punto di accesso. La creazione di un portale unico richiederà del tempo, ma è questa la direzione da seguire; è questa la nostra strada, adesso e in futuro. Sostengo quindi la relazione Cappato.
(EN) Signor Presidente, desidero congratularmi con il collega, l'onorevole Cappato, per la sua relazione. Mi sembra importante discuterne in questo consesso.
Quando parliamo di responsabilità e trasparenza, dobbiamo cominciare prima di tutto da noi stessi, e ciò significa da tutte le istituzioni europee. Sono d'accordo con gran parte della relazione, fatta eccezione per uno o due punti. Per esempio, dobbiamo garantire che, se forniamo informazioni sulle attività dei deputati, tali informazioni siano esaustive. Altrimenti, finiremmo per conoscere il prezzo di ogni cosa, senza conoscerne il vero valore. Intendo dire che abbiamo un carico di lavoro notevole; e non mi riferisco soltanto alle riunioni delle commissioni parlamentari e dell'Assemblee plenaria. Le informazioni sulle attività dei deputati devono includere tutte le attività; altrimenti parte di quel lavoro molto prezioso che non si svolge in Parlamento non verrebbe a conoscenza dei cittadini e rimarrebbe invisibile.
Per quanto riguarda il commento del collega, l'onorevole Romagnoli, che lamentava l'indifferenza dei mass media nei confronti del suo buon lavoro, vorrei dirgli che soltanto l'inadempiente fa notizia.
Concluderò dicendo che la questione essenziale sta nella necessità di garantire la trasparenza quando svolgiamo il nostro ruolo di legislatori. E concordo con l'onorevole Cashman quando dice che tutti i cittadini devono sapere come votano i loro ministri in seno al Consiglio; si tratta di una questione veramente cruciale, che dobbiamo risolvere se non vogliamo fare il gioco di coloro che fanno di Bruxelles il capro espiatorio dei problemi nazionali.
(DE) Signor Presidente, la mia esperienza è probabilmente molto simile a quella di milioni di cittadini europei. Signora Commissario, nel 1999 sono entrato in Parlamento con un entusiasmo che era pari a quello che lei continua a mostrare. Poi ho fatto come molti cittadini: ho cercato di informarmi e di raccogliere informazioni quali: come vengono prese le decisioni? Dove finisce il denaro? Chi lo riceve? Un numero sempre maggiore di elettori si rivolge a me per esprimere crescente perplessità nei confronti dell'Unione europea - perplessità che io stesso condivido. Purtroppo ci si rende conto che alla base di molte misure vi è la deliberata intenzione di nascondere quell'irresponsabilità che ancora caratterizza le nostre istituzioni, tra cui la scarsa chiarezza nell'attribuzione del potere legislativo. Posso soltanto invitarvi a tener fede alle vostre convinzioni, per spingervi oltre le richieste della relazione Cappato e mettere a disposizione del pubblico queste informazioni fondamentali. Sarebbe una grande conquista, e lo dico dopo 10 anni.
(PT) Signor Presidente, signora Commissario, onorevoli colleghi, il principio della trasparenza è un principio fondamentale per l'Unione europea, che rafforza la natura democratica delle nostre istituzioni e favorisce la partecipazione dei cittadini al processo decisionale; in tal modo infatti, esso offre alle autorità pubbliche una maggiore legittimità, aumentando al contempo il loro grado di efficienza e di responsabilità. Convengo con il principio che tutte le istituzioni democratiche hanno il dovere di assicurare che le loro attività, documenti e decisioni siano resi pubblici. L'accesso ai documenti rappresenta un elemento fondamentale della leale cooperazione che è necessaria tra le istituzioni europee.
Nel corso delle indagini svolte sulle attività della CIA in Europa, ho criticato violentemente il Consiglio per aver violato questa leale cooperazione imponendo restrizioni, totali e parziali, all'accesso a documenti essenziali. Per questo motivo ho accolto con estremo favore la decisione della Corte di giustizia delle Comunità europee in relazione alla causa Turco, nella quale essa concludeva che esiste, in linea di principio, un obbligo di divulgare i pareri del servizio giuridico del Consiglio relativi ad un procedimento legislativo; tali pareri potrebbero essere cruciali per comprendere la direzione assunta dal processo decisionale.
Sono d'accordo: la revisione del regolamento del 2001 deve procedere, non soltanto per rispondere alle carenze che vi sono state riscontrate, ma anche per incorporarvi la più recente giurisprudenza, e specificamente la causa Turco. Dobbiamo tuttavia rispettare la base giuridica di cui disponiamo. Alcune delle proposte del relatore si spingono ben al di là di ciò che è consentito dalla base giuridica, come è stato ricordato dagli onorevoli Herrero e Cashman.
Per esempio, esistono norme dirette ai parlamenti nazionali che sono prive di base giuridica. Nella sentenza della causa Turco, la stessa Corte di giustizia delle Comunità europee riconosce che l'attuazione del regolamento deve rispettare l'equilibrio tra i rischi che comporta la pubblicazione e l'interesse pubblico che viene soddisfatto rendendo accessibile quel documento. In certi casi, l'onorevole Cappato avanza proposte che, a mio avviso, mettono a rischio questo equilibrio.
Vorrei sottolineare che, originariamente, l'iniziativa dell'onorevole Cappato godeva di un ampio e diffuso sostegno, ma i 18 emendamenti introdotti in seguito hanno eroso quel sostegno iniziale.
Ritengo tuttavia che l'accesso pubblico ai documenti del Parlamento, del Consiglio e della Commissione sia vitale per avvicinare l'Unione europea ai suoi cittadini. E mi sembra opportuno ricordare la necessità di pubblicare i documenti principali elaborati nel corso della procedura di comitatologia.
In secondo luogo, credo che sul sito del Parlamento europeo, nei profili personali in cui si descrivono le attività di ogni deputato europeo, sarebbe una buona idea pubblicare gli emendamenti presentati dai deputati all'interno delle commissioni parlamentari di cui fanno parte. I cittadini devono conoscere esattamente quali emendamenti sono stati presentati dai deputati durante il processo decisionale europeo, oltre alle relazioni, alle risoluzioni e alle discussioni svoltesi in Assemblea plenaria.
In terzo luogo, quando il Consiglio europeo agisce nella sua veste di istituzione colegislativa accanto al Parlamento, dovrebbe pubblicare i propri dibattiti proprio come il Parlamento. Il Consiglio deve dimostrare di essere un organo trasparente pubblicando i suoi dibattiti fin da ora, prima che il trattato di Lisbona lo obblighi a farlo.
(PL) Signor Presidente, tra i diritti civili c'è il diritto all'informazione sulle attività dei rappresentanti eletti dalla società, che svolgono importanti funzioni pubbliche. Questo è particolarmente vero nel caso delle istituzioni dell'Unione europea, compreso il Consiglio, i cui documenti sono di più difficile accesso. I programmi di informazione disponibili in Internet devono essere di facile utilizzo e guidare facilmente l'utente al documento che sta cercando. Benché ai nostri giorni molte siano ormai le persone che dispongono di un accesso Internet, questo non è vero per tutti i nostri cittadini. Abbiamo quindi bisogno di pubblicazioni che siano accessibili in biblioteche e di testi riassuntivi per coloro che hanno scarsa familiarità con la lettura. Dobbiamo considerare l'opportunità di pubblicare la versione integrale dei dibattiti dei gruppi politici.
(SV) Signor Presidente, in effetti la trasparenza ha subito profondi mutamenti nell'Unione europea - e sono certa che la signora Commissario sarà d'accordo con me su questo punto - dopo l'avvento del regolamento (CE) n. 1049/2001 e dei siti web.
A mio avviso, la Commissione e la signora Commissario in particolare, hanno apportato un eccellente e costruttivo contributo alla questione negli ultimi anni. Inizialmente non è stato un compito facile, ma ritengo che la cooperazione degli ultimi anni sia stata caratterizzata da uno spirito assai costruttivo per il quale lei merita un elogio. Tutti si lamentano sempre della Commissione, ma credo che tali critiche non siano del tutto giustificate.
Ovviamente, una situazione in cui la legislazione per la giustizia e gli affari interni non è trasparente per quanto riguarda le motivazioni è inaccettabile. L'onorevole Alvaro ha perfettamente ragione da tale punto di vista. Questo ovviamente è impossibile. Ovviamente non possiamo pretendere che un funzionario o un deputato europeo presentino relazioni quotidiane sulla propria attività; sarebbe assurdo, perché finirebbero per passare metà della propria giornata a scrivere rapporti su ciò che hanno fatto.
Concluderò dicendo che siamo favorevoli alla relazione Cappato, a condizione che produca uno strumento legislativo chiaro, giuridicamente sicuro e privo di inutili laccioli burocratici.
(PL) Signor Presidente, dal momento che i sistemi democratici, basati sullo stato di diritto, sono tenuti a pubblicare tutte le norme e le disposizioni che sono vincolanti per i loro cittadini, dobbiamo garantire la trasparenza e l'apertura delle nostre istituzioni. In pratica, le riunioni e le discussioni degli organismi legislativi democratici come pure i risultati delle loro votazioni dovrebbero, per quanto possibile, essere trasparenti e il pubblico dovrebbe poter accedere alle proposte di legge. Purtroppo il Consiglio opera spesso in un modo che rende difficile associare un documento a una procedura, rendendo impossibile per un cittadino accedere a tali documenti.
Com'è noto, Internet svolge un ruolo estremamente importante nell'offrire ai cittadini l'accesso ai documenti dell'Unione europea. Abbiamo quindi bisogno di un unico portale UE, che favorirà l'accesso ai documenti, alle procedure e alle istituzioni. Dobbiamo definire norme comuni per attuare procedure amministrative, nonché per presentare, classificare, registrare e distribuire i documenti. Il nostro Parlamento deve dare l'esempio alle altre istituzioni.
. - (EN) Signor Presidente, ho seguito con attenzione l'intervento del relatore. In questo caso sono in gioco due categorie distinte: l'accesso alle informazioni sull'attività legislativa dell'Unione europea, e l'accesso ai documenti nel settore non legislativo. Per quanto riguarda la prima categoria, sono favorevole alla cosiddetta trasparenza attiva per cui la libertà d'informazione diventa la norma mentre la riservatezza per le riunioni e i documenti di seduta a livello di Consiglio rappresenta l'eccezione. Credo che dovremmo sapere come votano i nostri ministri, per chiamarli a rispondere delle loro decisioni e porre fine alla tendenza, così diffusa nei nostri parlamenti nazionali, a fare di Bruxelles il capro espiatorio. Ritengo inoltre che sarebbe auspicabile garantire un facile accesso ai registri delle presenze e delle votazioni dei deputati europei durante l'attività parlamentare a tutti i livelli.
Siamo stati eletti dai cittadini per svolgere una precisa funzione, ed è quindi giusto che ci venga chiesto conto dello svolgimento di tale funzione. D'altra parte, affermare che tutte le riunioni dei gruppi politici o dei partiti debbano essere soggette allo scrutinio pubblico è assurdo ed equivale a sottoporre l'ordine del giorno di tali riunioni a continue modifiche. Non temo la trasparenza. Nella nostra veste di rappresentanti politici svolgiamo qui un ruolo dignitoso e dobbiamo quindi difendere la dignità della nostra professione.
Signor Presidente, onorevoli colleghi, sono assolutamente certo che la relazione dell'onorevole Cappato ha accuratamente evitato di offendere il diritto dei pubblici funzionari che si preoccupano della loro riservatezza e dell'opportunità di tenere riservate certe situazioni che tali devono essere. Questo è sicuramente un motivo molto importante per approvare la sua relazione, ma io vorrei rovesciare le preoccupazioni di alcuni di noi, che temono di essere violati nella loro libertà di azione e nella loro riservatezza.
Andiamo un po' a vedere cosa succede quando è invece il pubblico amministratore che vuole sapere qualcosa di quello che facciamo noi cittadini. Nessun segreto possiamo avere: in alcuni dei nostri Stati ci vengono addirittura intercettate le telefonate private tra marito e moglie, tra padri e figli, e così via. Noi non dobbiamo assolutamente avere paura che il cittadino sappia esattamente il perché gli arrivano non solo delle leggi, ma anche delle decisioni come sono quelle della Commissione, come sono quelle del Consiglio, più che le decisioni legislative del nostro Parlamento. Mi congratulo per questa iniziativa.
(PL) Chiarezza e trasparenza devono formare la base delle attività delle istituzioni dell'Unione europea. Soltanto se raggiungeremo un livello adeguato di trasparenza le nostre attività saranno più comprensibili e quindi più vicine ai nostri cittadini. La crisi istituzionale che l'Unione deve affrontare rivela a tutti noi le conseguenze dell'approccio sbagliato con cui abbiamo affrontato la questione. A mio avviso, è stato proprio questo atteggiamento sdegnoso nei confronti dei cittadini dell'Unione europea che ha provocato il fiasco delle riforme istituzionali e la mancata ratifica del trattato di Lisbona in Francia, nei Paesi Bassi e in Irlanda.
Dobbiamo quindi trarre le conclusioni più corrette, e comprendere che la nostra priorità deve essere l'accettazione sociale delle attività dell'Unione europea. A tal fine, è necessario che i cittadini siano consapevoli di ciò che facciamo, del modo in cui operiamo e infine di quali decisioni adottiamo. Abbiamo bisogno di una fonte di informazioni chiara, coerente e comprensibile che illustri le attività di tutte le istituzioni dell'Unione europea. Il Parlamento europeo deve certamente svolgere un ruolo di guida in questo cambiamento, giacché è l'istituzione più vicina ai cittadini dell'Unione. Dobbiamo ricordare infatti che l'Unione è stata creata proprio per questi cittadini.
vicepresidente della Commissione. - (EN) Signor Presidente, vi ringrazio per aver dibattuto e discusso questo tema. Mi sembra difficile da riassumere ma, se dovessi farlo, ripeterei ciò che alcuni di voi hanno affermato, ossia che si tratta di un elemento fondamentale per qualsiasi democrazia.
Preferisco però considerare la questione dal punto di vista dei cittadini: il diritto dei cittadini di sapere che cosa avviene e di avere accesso alle informazioni e ai documenti, per poter fare una scelta informata. Questo sarà un anno cruciale perché il 7 giugno i cittadini europei andranno a votare. E' quindi fondamentale che possano accedere alle informazioni di cui hanno bisogno.
Dobbiamo fare i conti con un retaggio culturale condizionato dalle differenze storiche, che ci divide al momento di decidere che cosa rendere pubblico. Infatti, in alcuni casi, stiamo ancora discutendo su questo punto. Vengo da un paese che vanta una lunga tradizione di apertura e accesso ai documenti, mentre altri Stati membri hanno una situazione totalmente opposta: prima vige il segreto, e soltanto i documenti che si decide di rendere pubblici diventano accessibili. Questo è un problema che deve essere affrontato e risolto. Mi sembra che la relazione abbia messo in evidenza tutte le connessioni che intercorrono tra le varie questioni, e dobbiamo quindi affrontare il problema da un punto di vista politico.
La principale qualità del trattato di Lisbona sta nell'estensione del diritto di informazione e di accesso ai documenti; auspicabilmente, una volta approvato, esso porrebbe fine al triste gioco del capro espiatorio, poiché ci consentirebbe di seguire ciò che avviene in seno al Consiglio. L'onorevole Cashman e altri lo hanno ricordato, e credo che sia un elemento assai importante per noi tutti.
Sappiate che potete contare su di me per continuare, giorno dopo giorno, a far sì che la Commissione migliori il proprio accesso ai documenti. Possiamo valutare la nostra attività per quanto riguarda le commissioni parlamentari; possiamo migliorare la nostra azione per i registri e per alcuni altri punti che l'onorevole Cappato ha messo in evidenza e che mi sembrano utili per tutti noi. Credo che dobbiate continuare a fare pressione sulla Commissione ma, come avete già dimostrato, la questione riguarda anche il Parlamento. Dei miglioramenti sono possibili, aumentando l'apertura e la trasparenza. Tutto questo rientra certo nel consolidamento della democrazia in Europa. Avremo la possibilità di lavorare su questo punto durante i preparativi delle elezioni per il Parlamento europeo, che saranno la prova definitiva per tutti noi.
Vi ringrazio per la discussione; ritorneremo su questo tema al momento di discutere il regolamento (CE) n. 1049/2001.
relatore. -Signor Presidente, onorevoli colleghi, ringrazio moltissimo la Commissaria. Non ho parlato prima, ma la relazione riconosce che c'è stato un miglioramento nell'effettivo accesso alle risposte positive, alle domande di accesso ai documenti. Quello che ho cercato di sottolineare è la necessità, come dire, di un cambio di impostazione, di un paradigma per cui l'informazione è già concepita per essere pubblica nel momento che è prodotta.
Collega Cederschiöld, io non chiedo un maggiore carico burocratico nel dover raccontare e pubblicizzare tutto, ma un sistema che è già predisposto affinché ci sia non solo l'accesso a un documento, quando lo si chiede, ma che ci sia già l'accesso all'informazione nel momento in cui la si produce, naturalmente rispettando la riservatezza sui gruppi politici e le riunioni dei gruppi politici, lo dico anche alla collega Doyle, al collega Herrero che è andato via.
Io qui parlo di una maggiore e più agevole disponibilità di informazioni che non significa naturalmente non lasciare ai gruppi la possibilità di fare delle riunioni a porte chiuse. Non sto parlando di un obbligo assoluto ed ideologico per qualsiasi riunione, ma perché ci sia un'infrastruttura pronta a fare questo. Non mi pare che sia vero quello che diceva il collega Herrero che le informazioni sulle presenze, sui voti, ecc. ci sono tutte e sono tutte disponibili. Non è vero. Ci sono i processi verbali delle singole commissioni e l'informazione si può mettere in piedi andando a fare tutta un'attività di inchiesta riunione per riunione.
Io personalmente ne sono stato direttamente vittima. Un giornale italiano ha pubblicato una pagina a grandi titoli in cui io ero il più assente di tutti, semplicemente perché io sono subentrato a metà mandato e hanno fatto il calcolo sui pochi mesi in cui ero appena entrato nei confronti dei tre anni precedenti. Questo è un esempio per dire che dobbiamo essere noi a mettere a disposizione le informazioni in modo da consentirne la massima leggibilità, in modo che siano evitate delle manipolazioni e degli abusi sulla base di quelle informazioni.
Io so bene che la dignità del lavoro parlamentare non è esaurita dalle presenze e dalle assenze, ma non comprenderei per quale ragione dovremmo essere proprio noi a nascondere a metà questi dati, aprendo noi stessi la porta alle peggiori e più demagogiche manipolazioni. Spero quindi che su questi aspetti, come sull'aspetto dell'accesso ai dati per le persone disabili - io non so perché sia stato chiesto un voto separato dal gruppo del Partito popolare su questo - spero davvero che non ci siano sorprese all'ultimo momento, perché mi pare una questione di fondamentale importanza per tutti. Grazie presidente per la tolleranza dimostrata.
per iscritto. - (EN) Per quanto riguarda l'ultimo punto, non è così per tutti i Commissari, e purtroppo attualmente non siamo in grado di pubblicare dati relativi ad altri fondi ricevuti. Vi è comunque un generale fraintendimento per quanto riguarda i nostri redditi.
In primo luogo, a tutt'oggi i deputati al Parlamento europeo ricevono la stessa retribuzione dei deputati dei rispettivi parlamenti nazionali. Ciò significa che la delegazione maltese al Parlamento europeo riceve una retribuzione identica a quella dei deputati al parlamento nazionale per gestire i propri uffici sia a Bruxelles sia a Malta.
Forse sarebbe opportuno che Commissari e deputati compilassero annualmente rendiconti finanziari sottoposti a revisione contabile, per tutti i redditi percepiti, rendiconti che dovrebbero essere a disposizione del pubblico. Credo che tale proposta potrebbe essere il punto d'equilibrio tra la protezione dei dati e la trasparenza.
per iscritto. - (FI) Signor Presidente, condivido molti dei punti sollevati dalla relazione su cui voteremo giovedì. In futuro il Consiglio dovrà fare in modo che tutte le sue discussioni, i suoi documenti e le informazioni di cui dispone siano soggetti al pubblico scrutinio.
Sono inoltre favorevole alla proposta contenuta nella relazione, secondo la quale il sito del Parlamento dovrebbe contenere maggiori informazioni sulle attività e sulle presenze dei deputati.
Sostanze e preparati pericolosi (diclorometano) (discussione)
L'ordine del giorno reca la relazione, presentata dall'onorevole Schlyter, a nome della commissione per l'ambiente, la sanità pubblica e la sicurezza alimentare, sulla proposta di decisione del Parlamento europeo e del Consiglio recante modifica della direttiva 76/769/EEC del Consiglio per quanto riguarda restrizioni dell'immissione sul mercato e dell'uso di talune sostanze e preparati pericolosi (diclorometano) - C6-0068/2008 -.
relatore. - (SV) Signora Presidente, rimpiango l'assenza questa sera della presidenza francese con la quale abbiamo avuto un rapporto di collaborazione straordinario. Senza il suo impegno e la disponibilità a superare gli ostacoli non saremmo mai riusciti a raggiungere un accordo. Nel corso dei lavori si è ripetutamente attivata una qualche minoranza di blocco ed è grazie all'eccellente collaborazione della presidenza francese che questa legge viene ora realizzata. Un risultato davvero encomiabile.
La discussione verte sul diclorometano, uno sverniciante. Si tratta di una sostanza chimica industriale che viene ampiamente utilizzata nell'industria farmaceutica. Nelle applicazioni industriali è possibile proteggere i lavoratori e l'ambiente durante l'utilizzo di tale sostanza, ma i problemi sorgono quando viene venduto ai consumatori. Il diclorometano è una sostanza chimica tossica, cancerogena e con effetti narcotizzanti e nocivi per la salute. E' molto facile subirne gli effetti: la semplice percezione del suo odore comporta l'aver superato già di tre volte il limite di sicurezza e una protezione efficace è pertanto estremamente difficile e può essere garantita solo da sofisticati guanti che devono essere cambiati ogni tre ore e da dispositivi dotati di un sistema di ventilazione indipendente il cui costo si aggira intorno ai 2 700 euro.
L'uso del diclorometano è legato principalmente a un suo utilizzo illecito, da cui la necessità di restringerne e proibirne l'utilizzo professionale. Solitamente si tratta di lavoratori autonomi e di piccole imprese ingaggiate per ripulire graffiti o rimuovere vernici e i dispositivi di protezione vengono spesso dimenticati oppure semplicemente non sono disponibili. Pertanto, vietarne l'utilizzo è soprattutto una questione di tutela dei lavoratori. Sappiamo che nei paesi in cui questa sostanza è utilizzata - vale a dire 24 dei 27 Stati membri - il diclorometano non viene mai impiegato in conformità con il diritto nazionale e comunitario. Basti citare i dati dell'Associazione tedesca di industrie chimiche, nei cui testi si descrive come, rimuovendo vernici da superfici non estese, anche in presenza di una buona ventilazione, con i contenitori di diclorometano chiusi immediatamente dopo l'uso e raccogliendo i residui di vernice, i limiti per l'esposizione a tale sostanza vengono comunque regolarmente superati. Per tale motivo è necessario l'utilizzo degli apparecchi auto-respiratori.
Ritengo molto positivo che la Commissione abbia avanzato una proposta in merito e che si sia ora giunti a un compromesso che, in pratica, ne proibirà anche l'uso professionale, con la possibilità di ottenere deroghe a livello nazionale. Tuttavia, i paesi che le dovessero ottenere dovranno garantire che chi lavora a contatto con il diclorometano sia dotato di dispositivi di protezione idonei, abbia ricevuto una specifica preparazione, sia informato delle alternative possibili ed sia in grado di giustificarne il mancato utilizzo. Esistono infatti validi prodotti alternativi in tutti i settori in cui il diclorometano viene attualmente impiegato, ossia quel 5 per cento dei casi in cui viene impiegato in modo pericoloso come sverniciante. Il restante 95 per cento del volume di diclorometano viene utilizzato nell'industria. E' un bene che si rafforzi la protezione dei lavoratori e dell'ambiente anche in quel settore.
In effetti sono molto soddisfatto di tale accordo, che migliorerà la capacità degli addetti di effettuare in tutta sicurezza interventi di sverniciatura senza essere esposti a sostanze chimiche cancerogene. Desidero ringraziare tutti gli onorevoli colleghi che hanno contribuito a rendere possibile il rapido raggiungimento di tale accordo. Li ringrazio anche per il contributo al raggiungimento di un accordo con il Consiglio ad opera dei relatori ombra e di chi vi parla. Tutto ciò è certamente di buon auspicio. Si tratta infatti dell'ultima opportunità prima del regolamento REACH per vietare l'utilizzo di sostanze chimiche in modo tradizionale. Una sorta di gran finale del vecchio modo di gestire la politica relativa alle sostanze chimiche ed è stato positivo aver raggiunto un accordo in modo così efficiente.
Rispetto al diclorometano, vi è chi sostiene che le sostanze alternative possano essere altrettanto pericolose, se non ancora di più. Tuttavia, le valutazioni condotte dalla Commissione e da altri hanno chiaramente dimostrato che le alternative sono significativamente meno pericolose e noi ora stiamo creando un mercato per tali sostanze. La verità è che le aziende che ora protestano, in molti casi produrranno anche tali alternative, come stanno già facendo altre aziende più piccole. E' positivo che queste potranno ora sfruttare sul mercato interno il loro vantaggio competitivo di una maggiore tutela ambientale. Siamo quindi diretti verso un futuro più sicuro e ringrazio tutti coloro che hanno collaborato in tal senso.
vicepresidente della Commissione. - (DE) Signora Presidente, onorevoli colleghi, desidero esordire ringraziando il relatore, l'onorevole Schlyter, per l'impegno profuso nel redigere la proposta. Siamo giunti a un compromesso con il Consiglio che potrà essere approvato in seguito alla prima lettura.
Si tratta di apportare delle restrizioni alla commercializzazione del diclorometano e al suo utilizzo nei prodotti svernicianti, in modo da ridurre i rischi identificati in diversi importanti studi condotti per la Commissione. Non vi è dubbio che il diclorometano sia pericoloso per la salute dell'uomo a causa della sua elevata volatilità che produce vapori ad alta concentrazione nell'aria ambiente. Tali vapori possono essere facilmente inalati dagli utilizzatori di svernicianti e successivamente avere un effetto tossico sul sistema nervoso centrale.
Nel caso di cattive condizioni di lavoro o di utilizzo, ciò ha causato, o ha contribuito a causare, infortuni mortali in diversi Stati membri. La maggioranza degli incidenti letali si sono verificati in ambienti professionali e commerciali, in particolare a causa di inadeguata ventilazione e del mancato utilizzo di dispositivi di protezione individuale. Tuttavia, anche i consumatori sono stati protagonisti di infortuni, sebbene il numero di episodi segnalati sia molto inferiore.
La proposta della Commissione è volta a ridurre quanto più possibile, e per quanto tecnicamente fattibile, i rischi relativi all'utilizzo di tale sostanza pericolosa. La versione emendata dal Parlamento e dal Consiglio prevede il totale divieto della vendita ai consumatori di svernicianti a base di diclorometano. Dovrebbe anche prevedere il divieto all'utilizzo di tale sostanza da parte dei consumatori, in quanto gli stessi solitamente non dispongono dei dispositivi di protezione individuale necessari, e non è oltremodo possibile provvedere alla loro formazione o alla verifica del corretto utilizzo della sostanza.
La commercializzazione e l'uso del diclorometano per utilizzo professionale saranno sottoposte a un divieto generalizzato. Tuttavia, poiché alcuni Stati membri ritengono essenziale che gli utilizzatori professionali continuino a fare uso di tale sostanza in futuro, questi avranno la possibilità di consentirne l'impiego a livello nazionale in condizioni specifiche ed estremamente rigide. Tali Stati dovranno imporre regole e provvedimenti per l'autorizzazione agli utilizzatori professionali che rientrino nelle categorie nazionali attualmente esistenti. Gli utilizzatori professionali potranno ottenere l'autorizzazione solo a conclusione di uno specifico corso di formazione, che dovrà fornire informazioni sui rischi del diclorometano e sulle alternative a disposizione. I datori di lavoro e i lavoratori autonomi dovrebbero preferibilmente sostituire il diclorometano con altre sostanze o procedure, in conformità con la normativa per la sicurezza sul posto di lavoro.
Gli svernicianti a base di diclorometano continueranno ad essere consentiti presso le sedi di attività commerciali, a patto che vengano adottate tutte le misure atte a minimizzare l'esposizione degli addetti ai lavori. Ad esempio, è essenziale garantire una ventilazione adeguata in modo da non oltrepassare, per quanto possibile, le soglie definite per i luoghi di lavoro. Sono anche necessarie misure atte a minimizzare il fenomeno dell'evaporazione dai contenitori degli svernicianti. Inoltre, i dispositivi di protezione delle vie respiratori debbono essere indossati qualora vengano superati i limiti consentiti sui luoghi di lavoro.
L'onorevole Schlyter chiede il vostro appoggio al testo di compromesso negoziato con il Consiglio. Anch'io lo ritengo equilibrato e sono in grado di dare il mio pieno sostegno a tale accordo a nome della Commissione.
a nome del gruppo PPE-DE. - (FR) Signora Presidente, desidero innanzi tutto ringraziare il relatore e ribadire l'ottima collaborazione che ha condotto a tale compromesso, che gode del sostegno del gruppo del Partito popolare europeo (Democratici-cristiani) e dei Democratici europei. Dobbiamo porre in rilievo il fatto che si tratta di un prodotto altamente tossico per il quale esistono alternative sicure e praticabili. Non si possono, infatti, negare i pericoli associati all'uso del diclorometano - descritti dal commissario Verheugen - in particolare se le condizioni di impiego non sono atte a garantire la sicurezza di chi ne fa uso. Spesso il diclorometano viene utilizzato da privati che effettuano lavori di restauro delle proprie abitazioni. Questi lo ritengono un prodotto eccellente ed efficace senza rendersi conto che, facendone uso in uno spazio chiuso, si espongono al rischio di svenire, se non addirittura morire, qualora non vengano prese le dovute precauzioni.
Contrariamente alla posizione più radicale favorevole a un divieto totale, inizialmente proposto dal relatore, il compromesso raggiunto consente agli Stati membri di sollevare eccezioni per il suo impiego professionale e industriale in base a delle precise condizioni di utilizzo. Si tratta di un compromesso valido ed è importante riconoscere che il diclorometano è stato responsabile di molti infortuni. Oltretutto, mi rammarico delle scarse informazioni a disposizione in merito agli episodi che si sono verificati. Desidero, inoltre, far notare che una valutazione dell'impatto è stata svolta prima che la Commissione iniziasse a lavorare su tale argomento e che i risultati ne hanno ispirato il testo. Dobbiamo, tuttavia, garantire che informazioni molto specifiche vengano messe a disposizione di quanti stiano ancora valutando la possibilità di utilizzare tale prodotto, sebbene la definizione di regole chiare e il divieto generalizzato alla commercializzazione di questo prodotto così nocivo per la salute siano di competenza degli Stati membri.
a nome del gruppo ALDE. - (EN) Signora Presidente, desidero congratularmi con il relatore, l'onorevole Schlyter, e con i relatori ombra, per il loro lavoro minuzioso e altamente professionale. E' un raro piacere per me oggigiorno riuscire a partecipare a una discussione basata sul lavoro in commissione, in particolare a quest'ora del giorno, o meglio, a quest'ora della sera.
Solamente una volta ho avuto il privilegio di partecipare alle discussioni di una commissione, quando mi premeva assicurarmi che i miei colleghi comprendessero la necessità di votare a sostegno delle proposte del relatore. Ma l'oggetto della discussione odierna è una questione importante, anzi, una questione di vita o di morte, che per quanto mi riguarda lo è doppiamente, perché di interesse per la mia circoscrizione elettorale.
Come abbiamo sentito, il diclorometano è una sostanza di rara pericolosità, talmente volatile che anche la sola inalazione occasionale coincide con il superamento di tutti i limiti riconosciuti per la salute. E' un prodotto cancerogeno e causa effetti neurologici e danni ai centri nervosi. A temperature normali l'utilizzo ne provoca l'evaporazione a livelli pericolosi. Per lavorare in sicurezza è necessaria una tuta impermeabile all'aria del costo di circa 2 000 euro e per la protezione della pelle sono necessari guanti dal costo di 25 o 30 euro, da sostituire ogni due o tre ore.
Naturalmente nessuno osserva tali precauzioni, sebbene si conoscano gli effetti dannosi di tale sostanza. Non esiste alcun modo efficace per garantire l'utilizzo sicuro del diclorometano da parte dei cittadini e poiché si tratta di sostanze estremamente tossiche, il relatore e la commissione ne proponevano il divieto anche per usi professionali, in modo da prevenire ulteriori decessi. Negli ultimi otto anni la Commissione ha raccolto dati su 18 decessi causati dall'utilizzo di tale prodotte e 56 incidenti non letali. Sono convinto che si tratti di dati al ribasso, ma vi è stata una lobby industriale che ha creato una minoranza di blocco in Consiglio e per tale ragione il relatore e la commissione hanno acconsentito con una certa riluttanza a concedere agli Stati membri una deroga per usi professionali.
Tuttavia, abbiamo ottenuto non solo un elevato livello di protezione per chi ne farà un uso professionale, ma anche un impegno degli Stati membri a controllare e vigilare. Un divieto completo all'utilizzo è già vigente in Svezia, Danimarca e Germania e mi auguro che nessuno Stato membro farà ricorso alle deroghe previste. L'utilizzo in ambito industriale è, d'altro canto, una questione diversa. In condizioni adeguate tale sostanza può essere utilizzata in modo sicuro nell'industria.
Alcuni Stati membri hanno sostenuto il diritto di utilizzare il diclorometano nella salvaguardia del patrimonio culturale per rimuovere la vernice da monumenti antichi senza recarvi danno. Tuttavia, gli esperti si oppongono a questa tesi e, pertanto, il mio gruppo non sosterrà alcun emendamento proposto in tale direzione.
Come ho riferito poc'anzi, la mia circoscrizione elettorale è interessata alla questione. Sono sette anni che il commissario Verheugen e chi vi parla si scambiano delle lettere in merito. Per quale motivo? Perché nella mia circoscrizione opera un'azienda, la Eco Solutions, che ha realizzato un'alternativa perfettamente sicura al diclorometano. Si tratta di un prodotto a base acquosa che ha lo stesso effetto, anche se presenta dei tempi di azione leggermente più lunghi. Mi duole costatare che l'unico Stato membro seriamente impegnato in un'azione di lobby a favore dell'utilizzo del diclorometano sia proprio il Regno Unito, che produce quantitativi industriali di altre sostanze di questo tipo.
Ho lavorato per quattro anni con il commissario Verheugen per ottenere che gli esperti della Commissione prendessero in considerazione l'esistenza di questo prodotto alternativo a base acquosa, e sono dovuti trascorrere altri tre anni prima che l'efficacia e l'usabilità tecnologica di tale prodotto venisse riconosciuta. Sono però lieto di poter dire che, come nelle migliori storie, questa vicenda ha avuto un lieto fine. Il diclorometano non verrà più commercializzato se non per scopi industriali. La mia circoscrizione elettorale prospererà a causa della nuova tecnologia sviluppata in loco e tutti vivranno felici e contenti grazie all'operato dell'onorevole Schlyter e dei suoi colleghi della commissione per l'ambiente, la sanità pubblica e la sicurezza alimentare.
a nome del gruppo GUE/NGL. - (SV) Signora Presidente, il diclorometano è una sostanza chimica pericolosa che può causare tumori, danni agli occhi e problemi gravi a organi come cuore, fegato e reni. Il diclorometano viene impiegato, per esempio, nella produzione di farmaci, come sverniciante e sgrassante. Alcuni Stati membri quali la Svezia, la Danimarca e l'Austria hanno già introdotto il divieto all'utilizzo del diclorometano.
E' positivo che la questione del diclorometano sia ora all'ordine del giorno. E' ancora più positivo dell'accordo in discussione comporti il divieto totale della sua vendita ai consumatori. Voglio pertanto esprimere il mio encomio al nostro relatore, l'onorevole Schlyter. Complimenti!
Sfortunatamente, gli operai dell'industria farmaceutica e quelli che ripuliscono i muri e le facciate degli edifici continueranno a correre i rischi legati all'esposizione al diclorometano, poiché l'accordo in questione non prevede, ahimé, anche il divieto totale al suo utilizzo professionale. Si tratta di un errore grave che imputo per intero alla Commissione. Tuttavia, la deroga è stata formulata in modo tale che, mi auguro, l'esiguo numero di Stati membri che vorranno utilizzare il diclorometano dovranno garantire l'adeguata protezione degli operai. L'onere della prova è, pertanto, a carico di quei paesi che vogliono fare un uso limitato del diclorometano, i quali dovranno dimostrare che tale sostanza verrà impiegata nel modo più sicuro possibile, così da garantire la protezione dei lavoratori. E ciò mi sembra accettabile.
Si tratta, in fatti, di un accordo complessivamente positivo e desidero esortare la Commissione a trarre ispirazione da tale decisione. "Yes, we can!”. E procediamo oltre. Mi rivolgo alla Commissione per chiedere se non sia possibile fornire indicazioni sul fatto che, in futuro, vi saranno ulteriori divieti per sostanze cancerogene, quali le sostanze coloranti azoiche, il bisfenolo A e il ritardante di fiamma decabromodifenile-etere. Se l'Unione europea non può farlo, perché non consentire ai singoli Stati membri di introdurre divieti a livello nazionale? Al contrario, la Commissione costringe gli Stati membri a rimuovere restrizioni che talvolta esistono già. Il mio paese, la Svezia, è stato costretto a consentire l'utilizzo delle sostanze coloranti azoiche dopo l'adesione all'Unione europea nel 1995. In seguito alle azioni legali paventate dalla Commissione presso la Corte di giustizia delle Comunità europee, la Svezia ha iniziato a consentire l'utilizzo del decabromodifenile-etere. Ciò è inaccettabile e non è rispettoso dell'ambiente. Non è questo il modo di condurre un programma graduale di legislazione ambientale. Signor Commissario, mi convinca del contrario, dimostri che le considerazioni ambientali hanno la precedenza sulle richieste dei mercati, non solo in questo caso ma anche in altri.
a nome del gruppo IND/DEM. - (PL) Signora Presidente, il diclorometano, disponibile sul mercato e autorizzato per usi comuni quale componente di diversi prodotti commerciali, viene anche largamente impiegato nell'industria chimica, oltre che nel tessile e in quella farmaceutica. Il diclorometano viene facilmente assorbito dal corpo umano, è altamente tossico e cancerogeno ed è responsabile di numerosi casi di avvelenamento, anche mortali. Solo in Polonia, il numero di persone esposte a questo agente chimico sul posto di lavoro è di diverse migliaia. Se, da un lato, l'utilizzo industriale può effettivamente essere controllato, l'uso da parte dei cittadini o dei lavoratori professionali viene inevitabilmente associato ai rischi per la salute e la vita umana, non solo a causa del fatto che non vi è modo di effettuare controlli adeguati, ma anche per l'elevato costo di attuare misure protettive.
Tutti i moniti e i provvedimenti per regolamentare l'utilizzo del diclorometano si sono rivelati inefficaci, vista l'elevata tossicità e volatilità di tale composto chimico, e per tale ragione è necessario abolirne del tutto il diffuso utilizzo da parte dei consumatori. I fattori economici non devono costituire una ragione per consentirne l'uso comune. Dobbiamo, inoltre, evitare di utilizzare gli interessi delle industrie produttrici di beni a base di diclorometano per argomentare la necessità di limitarne l'uso da parte dei consumatori. Per quanto concerne l'impiego comune di tale sostanza, il costo per la società è molto superiore ai benefici materiali che ne derivano.
(EN) Signora Presidente, concordo con l'ultima affermazione del commissario, quando ha detto che il compromesso raggiunto è positivo, e mi congratulo con il relatore e con i relatori ombra per l'ottimo risultato.
Non è stato facile. In principio la Commissione proponeva un divieto all'utilizzo individuale sostanza del diclorometano - ma non all'utilizzo professionale - e il relatore ha avanzato delle proposte volte a estendere il divieto anche all'uso professionale. Abbiamo quindi ascoltato le testimonianze dei nostri elettori, come ha riferito l'onorevole Watson, accennando a pressioni da parte di lobby industriali, una delle quali è riuscita a convincerlo dell'esistenza di un'alternativa. Sappiamo che il 90 per cento degli svernicianti è a base di diclorometano e pertanto abbiamo dovuto valutare attentamente tutti gli elementi.
Nessuno in questa sede desidera esasperare i toni nell'illustrare i pericoli. Mentre questa sera ascoltavo l'elenco dei rischi legati all'uso del diclorometano, mi domandavo perché mai dovremmo accettare che i lavoratori industriali vi siano esposti, senza consentire anche ai lavoratori professionali di farne uso, purché in conformità con le regole e le indicazioni previste. Senza dimenticare poi tutti gli indumenti protettivi dell'onorevole Watson: le tute bianche e quant'altro - autentiche conquiste parlamentari da era spaziale.
A mio avviso, rispetto ad altre sostanze il diclorometano presenta rischi molto elevati. E' potenzialmente pericoloso. Si sono verificati incidenti e le persone coinvolte sono state male. E' probabilmente giusto che le misure adottate ora siano più forti che in passato. Ecco perché accolgo con autentico favore il compromesso che si sta cercando di raggiungere, perché consente agli Stati membri che lo ritengono lecito di continuare a permetterne l'utilizzo da parte dei lavoratori professionali - e solo dei lavoratori professionali - in base alle stesse rigide regole stabilite per l'uso industriale.
Tuttavia, signor Commissario, a lei ora spetta il compito di indagare sulle possibili alternative. Prenda in esame quelle attualmente disponibili: l'N-Metilpirolidone è sul mercato da 11 anni, ma scopriamo ora che ha un effetto tossico per la riproduzione; vi sono solventi infiammabili la cui inalazione può far insorgere problemi analoghi a quelli dell'inalazione di vapori a scopo stupefacente; vi sono le cosiddette droghe dello stupro che si ritiene siano alternative sicure; esiste l'etere dibenzilico, di cui sappiamo poco; esistono anche semplici cannelli per sverniciare e tecniche di smerigliatura che possono essere utilizzati, sebbene comportino problemi quali la creazione di polveri. Dobbiamo pertanto riprendere la ricerca delle alternative possibili, per assicurarci di fornire ai nostri elettori alternative più sicure. Se scopriremo che alcune sostanze sono altrettanto pericolose, sono certo che il commissario Verheugen, o i suoi successori, lo comunicheranno e formuleranno una proposta - in caso contrario, certamente l'onorevole Schlyter provvederà in tal senso.
(CS) Signora Presidente, il diclorometano ha effetti narcotizzanti che provocano danni al sistema nervoso centrale e perdita di conoscenza, oltre ad effetti cardiotossici. Usato in modo improprio esiste un rischio diretto di morte e per tale motivo sono possibili implicazioni con il fenomeno del terrorismo. Sono dunque favorevole a un divieto al suo utilizzo da parte dei consumatori e all'imposizione di rigide restrizioni all'uso professionale. Poiché esistono sostanze sbiancanti probabilmente meno tossiche, a mio parere non è necessario prevedere delle eccezioni. Tuttavia, la proposta che voteremo domani consentirà agli Stati membri di sollevare presso la Commissione eccezioni in determinati casi giustificabili, anche se in presenza di condizioni ben precise. Mi domando come farà la Commissione, o chiunque altro, a giudicare la validità delle domande d'eccezione e a verificare l'eventuale adempimento con le restrizioni imposte.
vicepresidente della Commissione. - (DE) Signora Presidente, onorevoli colleghi, desidero incominciare rivolgendo alcune parole all'onorevole Watson, che ha svolto un ruolo importante per la proposta in oggetto. Quando ha riferito personalmente a me dei suoi problemi con la Commissione, durati anni, mi sono reso conto che esistono delle alternative al diclorometano e sono certo che concorderà sui rapidi progressi che ne sono seguiti. Ho dato personalmente istruzioni alla mia direzione generale di presentare la proposta, perché in seguito ai contatti con lei mi era apparsa chiara l'esistenza di alternative. Ho già dichiarato in questa sede in un'occasione precedente, e mi rivolgo in particolare all'onorevole Holm, che sebbene io sia il commissario responsabile per le imprese e l'industria, non credo che un prodotto industriale pericoloso debba restare sul mercato solo in ragione dei guadagni che ne possono derivare. Sono del parere che, in presenza di un'alternativa che consente la sostituzione di un prodotto industriale pericoloso, si debba procedere. Ho sostenuto questo principio quando abbiamo discusso e adottato il regolamento REACH in questo Parlamento. Tutte le sostanze a cui lei si riferisce, onorevole Holm, sono ora disciplinate da tale programma.
In circostanze normali, il diclorometano stesso rientrerebbe nei provvedimenti del programma in questione, ma poiché i rischi per la salute sono talmente evidenti e i casi di incidente sono numerosi, abbiamo dato priorità a tale sostanza. E' possibile che dovremo agire allo stesso modo in molti altri casi, qualora i rischi per la salute risultino altrettanto evidenti e se non potremo attendere che venga portata a compimento la complessa e impegnativa procedura del regolamento REACH.
Desidero, inoltre, chiarire all'onorevole Holm, che io stesso avrei votato a favore di un accordo più esteso. Se il Parlamento fosse riuscito a trovare un accordo con il Consiglio in merito al divieto dell'utilizzo commerciale del diclorometano, avrei votato a favore questa sera stessa. La esorto a non addossare alla Commissione la responsabilità del fatto che diversi Stati membri non hanno voluto estendere la portata del provvedimento, per motivi a me ignoti. La Commissione ha presentato una proposta in questi termini perché si voleva giungere a un testo che potesse essere accettato, come è poi stato.
Vorrei spendere qualche parola in merito ai commenti dell'onorevole Bowis in merito agli effetti tossici delle sostanze alternative. Nella chimica si tratta sempre di soppesare l'entità del rischio. Studi approfonditi ed esaurienti hanno dimostrato che nessuna delle sostanze alternative attualmente in commercio presenta proprietà tanto pericolose quanto quelle del diclorometano, vale a dire l'effetto tossico diretto sul sistema nervoso centrale, che insorge solo utilizzando questa sostanza e non altre.
Siamo a conoscenza di pochi infortuni che coinvolgono le sostanze alternative e questo vale anche per i paesi dove l'uso del diclorometano è già stato vietato, quali Danimarca, Austria e Svezia. Naturalmente, se tale situazione dovesse mutare, la Commissione indagherà e, se necessario, proporrà misure per disciplinare anche l'uso di altre sostanze.
Infine, desidero commentare le dichiarazioni dell'onorevole Holm, che mi erano sfuggite, a proposito dell'eventualità che la Commissione costringa gli Stati membri ad abolire provvedimenti progressisti in materia ambientale e sanitaria in conflitto con le disposizioni regolamentari del mercato interno. La Commissione non lo farà. La normativa vigente dichiara in modo esplicito che gli Stati membri hanno il diritto di emanare provvedimenti nazionali non conformi a quelli del mercato interno qualora lo ritengano necessario per motivi legati alla salute o all'ambiente.
Io sono responsabile del monitoraggio della notifica dei provvedimenti non conformi. Posso dirvi che in tali casi la Commissione agisce sulla base di un principio chiaro e non ambiguo, prendendo molto seriamente le motivazioni degli Stati membri in materia di sanità e ambiente. Se emanano provvedimenti non conformi, non li obblighiamo a revocare i provvedimenti in materia ambientale o sanitaria. Se lei dispone di dati degli ultimi anni che corroborino le sue accuse, vorrei indagare sui particolari per poterle respingere. Il caso da lei citato risale al 1995 e, pertanto, non mi riguarda personalmente.
relatore. - (SV) Signora Presidente, desidero ritornare sulle affermazioni dell'onorevole Watson, che ha contribuito alla proposta. Sebbene lei, onorevole Watson, non faccia parte della nostra commissione, ha avuto un impatto sui lavori e ha contribuito al raggiungimento di un compromesso. Naturalmente, i collaboratori che mi hanno aiutato a raggiungere l'accordo hanno, anch'essi, svolto un ruolo significativo.
Posso solo ribadire quanto già detto dal commissario Verheugen. La posizione della Commissione è stata molto chiara, almeno per quanto mi riguarda, e, se il Consiglio e il Parlamento fossero giunti a un accordo più esteso a favore di un divieto totale, la Commissione lo avrebbe accettato. Non vi è stata alcuna mancanza di chiarezza su questo argomento tra la Commissione e chi vi parla.
Desidero illustrare a voi tutti le proprietà di tale sostanza. Se dovessi aprire una sola confezione da un chilogrammo, versandone il contenuto sul banco e spargendolo sulla superficie, si supererebbe il limite di sicurezza nonostante quest'aula sia molto grande. Questo esempio vi dà un'idea di quanto sia tossico il diclorometano.
Posso solo concludere il dibattito con un appello alla Commissione, affinché garantisca che le deroghe per uso professionale vengano revocate qualora gli Stati membri richiedenti infrangano ripetutamente i nuovi e rigorosi provvedimenti in materia. Sappiamo, ed è ben noto a tutti poiché numerosi studi lo dimostrano, che, se utilizzato in modo corretto, così da tutelare la salute dei lavoratori, il diclorometano è una sostanza antieconomica e antiecologica. Se il diclorometano verrà utilizzato in un contesto di regole di mercato, vale a dire nel rispetto delle normative, si rivelerà ben presto non competitivo e verrà abbandonato a favore di sostanze alternative. Desidero cogliere quest'opportunità per lanciare un appello alla Commissione affinché garantisca il rispetto delle leggi. Se ciò avverrà il diclorometano verrà eliminato rapidamente.
per iscritto. - (HU) Con la decisione odierna il Parlamento europeo restringe in modo significativo l'utilizzo dello sverniciante noto come diclorometano. Nella mia veste di relatore ombra del gruppo socialista del Parlamento europeo accolgo con favore la decisione, per la quale ci siamo tanto adoperati. In anni recenti vi sono state numerose vittime a causa dell'uso del diclorometano che, essendo altamente volatile, è dannoso per il sistema nervoso nonché cancerogeno. Le vittime sono principalmente gli utilizzatori individuali che eseguono interventi di manutenzione nelle proprie abitazioni e operatori del restauro edilizio, poiché nei contesti industriali si osservano le necessarie disposizioni di sicurezza. Le concentrazioni misurate in alcuni impianti industriali in Europa erano talmente elevate da portare, in caso di esposizione prolungata, all'insorgenza di tumori nel 10 per cento dei lavoratori.
In base al testo adottato, il diclorometano potrà essere utilizzato in futuro come sverniciante solo nell'industria e in conformità con rigorose norme di sicurezza. I consumatori e i lavoratori professionali dovranno rimuovere le vernici utilizzando una delle sostanze chimiche alternative disponibili, che sono altrettanto efficaci ma innocue, oppure, per esempio, impiegando tecniche di sverniciatura pirolitica/termica.
Il punto fondamentale è che l'utilizzo di tale sostanza cancerogena non dovrebbe essere consentito al chiuso in ambienti pubblici, quali centri commerciali e sottopassaggi, poiché i vapori prodotti dalle sostanze volatili sono più pesanti dell'aria e i rilevamenti hanno dimostrato che queste precipitano e mettono in pericolo per primi i bambini. Nel prendere una decisione il nostro gruppo politico ha tenuto ampiamente in considerazione il parere delle organizzazioni sindacali coinvolte, poiché, nel caso di utilizzo industriale, la nostra prima preoccupazione riguarda la salute dei lavoratori.
per iscritto. - (PL) Signora Presidente, come sappiamo, sono numerose le sostanze il cui uso generico è autorizzato, benché contengano componenti pericolose. Una di queste sostanze è il diclorometano, che viene di solito utilizzato nella produzione di farmaci, solventi ed altri prodotti.
Si tratta di una sostanza particolarmente nociva per la salute umana, annoverata tra le sostanze cancerogene, che danneggia il sistema nervoso e reca seri danni agli organi interni e che può causare in modo diretto la morte.
A causa della frequenza respiratoria più elevata, i bambini, come anche i cardiopatici, sono maggiormente esposti all'avvelenamento da diclorometano. E' allarmante che vi siano state vittime a causa di questa sostanza.
Poiché siamo a conoscenza dell'esistenza sul mercato di prodotti che potrebbero costituire un'alternativa ai prodotti a base di diclorometano, il cui utilizzo è vietato in alcuni Stati membri, è fondamentale introdurre un divieto totale al suo impiego.
Come indicato dagli esperti, un ulteriore argomento a favore di un divieto all'utilizzo del diclorometano è il fatto che non siamo in grado di garantire un corretto uso del diclorometano da parte dei consumatori.
La proposta della Commissione di introdurre interventi formativi sull'utilizzo dei prodotti a base di diclorometano per uso professionale avrà un costo pari a 1,9 miliardi di euro nel primo anno.
Ritirare il diclorometano dalla circolazione appare, pertanto, la soluzione più sensata e responsabile.
Autorizzazione a ratificare la Convenzione sul lavoro nella pesca (2007) dell'Organizzazione internazionale del lavoro (convenzione n. 188) (discussione)
L'ordine del giorno reca la relazione, presentata dall'onorevole Figueiredo, a nome della commissione per l'occupazione e gli affari sociali, sulla proposta di decisione del Consiglio che autorizza gli Stati membri a ratificare, nell'interesse della Comunità europea, la Convenzione sul lavoro nella pesca - 2007, dell'Organizzazione Internazionale del Lavoro (convenzione n. 188) - C6-0218/2008 -.
relatore. - (PT) Signora Presidente, signor Commissario, onorevoli colleghi, con questa relazione desideriamo adottare la proposta di una decisione del Consiglio in merito alla convenzione n. 188 dell'Organizzazione internazionale del lavoro (OIL) sul lavoro nella pesca, che stabilisce norme minime internazionali da rispettare e migliori condizioni in tutto il mondo. In tale modo porremo rimedio al basso tasso di ratifica di molte convenzioni nel settore del lavoro in mare.
Adottata nel giugno 2007 dalla 96a sessione della Conferenza internazionale del lavoro, la convenzione è volta a stabilire delle norme minime internazionali per il settore della pesca, promuovendo condizioni di vita e di lavoro dignitose per i pescatori. Disciplina, tra l'altro, questioni importanti come salute e sicurezza sul lavoro, composizione degli equipaggi e ore di riposo, elenco dell'equipaggio, rimpatrio in caso di difficoltà, reclutamento, sistemazione e previdenza sociale.
I lavoratori del settore attendono da diverso tempo l'adozione di tale convenzione dell'OIL sul lavoro nella pesca, poiché ritengono che costituisca un passo avanti nel conferimento di maggiore dignità a un settore importante e strategico, che dà lavoro a circa 30 milioni di uomini e donne in tutto il mondo.
Nel 2003, l'ufficio dell'Organizzazione internazionale del lavoro e i suoi costituenti tripartiti hanno avviato i lavori di stesura di norme internazionali aggiornate ed esaurienti sul lavoro nel settore della pesca, per garantire un'adeguata tutela dei pescatori in tutto il mondo, visto che la particolare natura del settore e le specifiche condizioni di vita e di lavoro richiedono una protezione speciale. Considerando che si tratta di un settore con un elevato tasso di incidenti mortali - cui contribuiscono lo sfruttamento e la mancanza di tutele - è evidente la necessità di misure tutelari speciali.
La convenzione rivede altre convenzioni vigenti nel settore, in particolare su età minima, visite mediche dei pescatori, contratti di assunzione e alloggiamento degli equipaggi ed è accompagnata da una raccomandazione (n.199). L'adozione della convenzione è divenuta necessaria in seguito all'approvazione nel febbraio 2006 della versione consolidata della convenzione OIL sul lavoro in mare, che escludeva il settore della pesca dal proprio campo di applicazione.
Chiediamo, pertanto, che vengano compiuti tutti gli sforzi possibili per garantire una ratifica della convenzione da parte degli Stati membri in tempi brevi (preferibilmente prima del 2012), poiché la convenzione entrerà in vigore soltanto quando sarà stata ratificata da dieci dei 180 Stati membri dell'Organizzazione internazionale del lavoro, otto dei quali dovranno essere Stati costieri. E' altrettanto importante che i provvedimenti previsti vengano attuati laddove non sono ancora entrati in vigore.
Infine, desidero ringraziare tutti coloro che hanno contribuito alla stesura della relazione, compreso l'onorevole Meyer, relatore per parere della commissione per la pesca. Mi auguro che tutti gli onorevoli colleghi informino i loro parlamenti nazionali e governi, affinché la convenzione possa essere ratificata il più rapidamente possibile.
membro della Commissione. - (CS) Signora Presidente, onorevoli colleghi, la pesca è per definizione il mestiere più globalizzato, che si confronta con la globalizzazione in tutte le sue asperità. Si stima che 30 milioni di lavoratori operino in questo settore, esposti a difficoltà e pericoli ben maggiori degli effetti della globalizzazione. In base alle statistiche dell'Organizzazione iternazionale del lavoro, da un confronto tra il numero di incidenti mortali nel settore della pesca e in altri settori si evince, in genere, che quello del pescatore è uno dei mestieri più pericolosi al mondo.
Tutte le istituzioni europee sostengono il programma per il lavoro dignitoso. La Commissione ha recentemente rafforzato il proprio impegno in tal senso attraverso un'agenda sociale riveduta e una relazione collegata alla comunicazione sul lavoro dignitoso del 2006. Una parte importante dell'approccio adottato dalla Commissione è data dal suo sostegno alle norme internazionali del lavoro. Si potrà giungere a un miglioramento generale delle condizioni di sicurezza, dell'assistenza sanitaria e della tutela legale nel settore della pesca, nonché a livelli di protezione sociale più prossimi a quelli di cui godono i lavoratori in altri settori, solo attraverso sforzi volti a stabilire norme minime a livello globale. In qualità di membri dell'Organizzazione internazionale del lavoro e con il sostegno della Commissione, gli Stati membri hanno contribuito nel miglior modo possibile alla creazione di una convenzione aggiornata e ricca di significato per l'introduzione di tali norme minime. A integrazione delle stesse si possono prevedere meccanismi per l'armonizzazione e l'applicazione, quali le ispezioni nei porti stranieri soggetti a determinate condizioni. Nel giugno 2007 la convenzione e la raccomandazione, non vincolante dal punto di vista legale, sono state adottate dall'organo di governo dell'Organizzazione internazionale del lavoro.
La convenzione n. 188 rivede diverse norme dell'Organizzazione internazionale del lavoro relative ai pescatori e quando entrerà in vigore creerà condizioni paritarie e migliori per tutti. La convenzione disciplina questioni quali età minima, visite mediche, alloggiamento degli equipaggi, periodi di riposo, contratti di assunzione dei pescatori, rimpatrio, reclutamento e sistemazione dei lavoratori, salari, vitto, alloggi, assistenza sanitaria e previdenza sociale. Alcune parti della nuova convenzione sono rivolte al coordinamento della previdenza sociale, un settore di competenza esclusiva della Comunità. Il Consiglio deve pertanto consentire agli Stati membri di ratificare tali parti della convenzione. I settori di competenza condivisa investono anche altri ambiti. Poiché le nuove norme dell'Organizzazione internazionale del lavoro debbono entrare in vigore il prima possibile, la Commissione propone che la convenzione inviti gli Stati membri a velocizzare la presentazione dei propri documenti di ratifica, possibilmente entro e non oltre il 21 dicembre 2012. Questa richiesta verrà supportata mediante una valutazione dello stato delle ratifiche ad opera del Consiglio entro gennaio 2012.
a nome del gruppo PPE-DE. - Signora Presidente, onorevoli colleghi, signor Commissario, come sappiamo, e come è stato ribadito stasera, il settore della pesca è ritenuto dall'Organizzazione internazionale del lavoro uno degli ambienti di lavoro più pericolosi; si registrano circa 24 000 incidenti mortali l'anno e questo dà la dimensione del problema. E' quindi un settore che necessita di un'ampia regolamentazione e di esaurienti norme internazionali, in grado di garantire adeguata tutela delle condizioni di vita e di lavoro dei pescatori in tutto il mondo, spesso esposti a gravi situazioni di sfruttamento.
La convenzione n. 188 sul lavoro nella pesca è quindi una normativa di fondamentale importanza, destinata a definire pari condizioni organizzative nel settore e più eque condizioni di concorrenza. Essa, come è stato detto, promuove condizioni di vita e di lavoro dignitose per i pescatori, salute e sicurezza sul luogo di lavoro, turni di riposo adeguati, composizione dell'elenco dell'equipaggio, rimpatrio, reclutamento, salari e previdenza sociale.
Vorremmo pertanto - e questo primo inizio di dibattito ha fatto capire quanta convergenza ci sia sull'importanza di questo provvedimento - sottolineare semplicemente la necessità e l'urgenza di procedere alla sua ratifica da parte degli Stati membri perché possa entrare in vigore al più presto.
a nome del gruppo PSE. - Signora Presidente, sono molto lieto di prendere la parola questa sera sulla questione in discussione. Ritengo che il mestiere del pescatore, e delle pescatrici dato che ve ne sono, sia uno dei più pericolosi al mondo. In Irlanda, ad esempio, è raro che trascorra un anno senza la perdita in mare di qualche peschereccio, con diversi pescatori feriti mentre sono al lavoro.
In qualità di ex ministro della Previdenza sociale in Irlanda, è stato mio compito trovare il modo di far rispettare i diritti di chi lavora a bordo dei pescherecci. Si tratta di un settore complesso, in cui il problema è se il lavoratore presta servizio in base a un "contratto di lavoro” oppure a un "contratto per il lavoro” - dove il distinguo è tra coloro che lavorano, ai fini fiscali, come dipendenti regolari, e che versano quindi regolarmente i contributi sociali al comandante, loro datore di lavoro, e coloro che compartecipano alle entrate della pesca, il cui trattamento è diverso da quello dei dipendenti. Le difficoltà di conciliare queste posizioni sono estremamente complesse. Come ministro sono riuscito a individuare una legge europea che ha contribuito a risolvere il problema per un breve periodo, ma, sfortunatamente il provvedimento è stato successivamente contestato, rilevandone la non applicabilità per il caso specifico.
L'importanza di avere delle norme minime comuni applicate a livello mondiale è evidente. Sono previste norme su salute e sicurezza a bordo, alloggiamento, vitto, la garanzia che il salario minimo venga applicato anche a chi è dipendente e l'obbligo per i proprietari dei pescherecci e i comandanti di assicurare il regolare pagamento dei contributi.
E' significativo che si tratti di norme minime globali, poiché vi è stata, sfortunatamente, la tendenza verso una corsa al ribasso in questo settore, come anche altrove. Di conseguenza, chi vi parla caldeggia l'approvazione della convenzione in tempi estremamente rapidi, nel tentativo di giungere al traguardo in anticipo. Infatti il 2012 è ancora distante e dovremmo fare il possibile per giungere al traguardo prima di tale data.
a nome del gruppo IND/DEM. - (EN) Signora Presidente, è di vitale importanza assicurare ai pescatori condizioni di lavoro ragionevoli, sicure quanto possa esserlo un'attività ad alto rischio come la pesca, con un reddito dignitoso che consenta loro il mantenimento individuale e le proprie famiglie. Il reddito deve anche costituire una fonte di entrate stabile e affidabile, per il sostentamento delle nostre comunità costiere, la cui sopravvivenza, per esempio nella mia circoscrizione, è a rischio.
A mio avviso la questione centrale della discussione è se la ratifica della convenzione n. 188 dell'Organizzazione internazionale del lavoro, che estende i provvedimenti e le politiche ai lavoratori della pesca, costituisca o meno un avanzamento e una tutela delle condizioni dei pescatori e se garantirà a livello globale la parità di condizioni, tanto necessarie per la sopravvivenza di questa industria.
Una delegazione del Kenya mi ha raccontato di una nave officina giapponese che naviga nelle acque del paese africano e in quelle confinanti. In quali condizioni operano i lavoratori di quella nave? Da quanto mi è stato riferito non sono molto buone e sicuramente non sono i popoli africani a beneficiare del raccolto della pesca, sebbene provenga dalle loro acque territoriali. Quando quel pesce viene venduto nei mercati internazionali i prezzi non consentono al pesce europeo, particolarmente a quello irlandese, di competere.
Ai pescatori disoccupati in Irlanda sono negati i sussidi previsti dalla previdenza sociale, creando enorme disagio. Pertanto, se la ratifica della convenzione comporterà un calo significativo della mortalità nel settore della pesca, se garantirà previdenza sociale ai pescatori, nonché prestazioni sociali quali assistenza medica e indennità di disoccupazione, allora sono favorevole e ne raccomando la ratifica. Se potrà contribuire a promuovere la pesca quale occupazione sostenibile per operatori medi e piccoli, in particolare i pescherecci a gestione familiare, allora la sostengo con vigore, poiché allo stato attuale la pesca è un mestiere pericoloso che in molte parti del mondo è esposto allo sfruttamento non solo dei pesci, ma anche delle persone. Vi riuscirà? Lo spero.
(FR) Signora Presidente, la gestione sostenibile della pesca significa, naturalmente, regolamentare gli sforzi sostenuti dal settore, ma deve anche tenere conto dell'impegno dei pescatori stessi. Come tutti sanno, la pesca in generale, la pesca in mare aperto e la pesca d'alto mare in particolare, sono il mestiere più difficile, anche se le condizioni di lavoro non sono più quelle in cui operavano i pescatori baschi o islandesi nel XIX secolo, quando si imbarcavano per lunghi periodi. Rimane comunque un mestiere molto duro, con 24 000 morti ogni anno e che merita il nostro rispetto.
La pesca è un esempio perfetto di attività globale grazie della natura globale della sua risorsa primaria, il pesce, che non conosce confini nazionali. Le leggi internazionali sono, pertanto, l'unica risposta adeguata. Poiché il lavoro dei pescatori deve essere regolamentato a livello internazionale, il legislatore competente è l'Organizzazione internazionale del lavoro. Attualmente si celebra il 50° anniversario della prima convenzione dell'OIL sulla pesca, relativa a età minima, controlli dei contratti di lavoro, visite mediche e alloggiamento. Il documento odierno, la convenzione n. 188, apporta emendamenti, integra e rivede le convenzioni precedenti e deve essere ratificato al più presto, e comunque prima del 2012. Costituisce un egregio esempio di gestione congiunta di risorse di proprietà comune ad opera di parti congiunte. La questione è urgente. Infatti, nell'attuale competizione economica globalizzata, gli operatori del settore - scaricatori, pescatori e marinai - sono esposti a ogni sorta di abuso, sfruttamento e traffico, e persino a veri e propri fenomeni di schiavitù, il tutto evidentemente in nome della riduzione dei costi.
La tutela legale è pertanto di vitale importanza per quanto concerne salute, alloggiamento, sicurezza, orari lavorativi, condizioni di vita, salari, assistenza medica, nonché contratti di lavoro e previdenza sociale. Si stabilisce così lo status giuridico minimo del pescatore, creando quindi condizioni paritarie per la competizione globale.
Ciò non riveste forse un grande significato per i pescatori europei, che già godono di tali condizioni, ma costituisce un balzo in avanti per i pescatori nel resto del mondo - in Perù, Asia o Africa.
(EL) Signora Presidente, il dibattito odierno è molto importante a mio parere, perché, con il consenso del Parlamento europeo e con la risoluzione che presumo approveremo all'unanimità domani, daremo un nuovo impulso all'attuazione di un'agenda per il lavoro dignitoso da noi tutti sostenuta l'anno scorso. La convenzione n. 188 non è nulla di più di una parte dell'attuazione di tale agenda nel settore della pesca, non disciplinato dal normale contratto di lavoro dei marittimi. Pertanto, come riferito dall'oratore precedente, è molto importante giungere anche in questo settore a una copertura minima.
I paesi dell'Unione europea ratificheranno tutti, credo, la convenzione entro il 2012, come stabilito. Otto Stati membri lo hanno già fatto, portando in un futuro prossimo all'entrata in vigore della convenzione e quelli di noi che provengono da zone costiere potranno andare fieri del fatto che i nostri pescatori trovino una copertura adeguata, senza dover subire la concorrenza di paesi terzi che provvedono all'assistenza sociale per i loro pescatori.
Desidero ribadire che il Parlamento ha già votato a favore della tutela delle donne che lavorano nel settore della pesca o nell'indotto di tale attività. Nella pesca, il lavoro femminile, sia diretto che indiretto, è estremamente importante, poiché se nelle zone costiere le donne non affiancassero i pescatori, tali regioni sarebbero molto più povere e scarsamente popolate, poiché sono gli esseri umani, e non solo le disposizioni di legge, che provvedono alle necessità della vita.
Stiamo dunque operando per la cultura delle zone costiere, una cultura sociale che farà uso degli elementi culturali europei connessi al mare e alle zone costiere. Da nord a sud, ogni zona ha le proprie peculiarità; tuttavia, la convenzione di cui autorizziamo la ratifica da parte degli Stati membri fornisce copertura in tutte le circostanze e per tutte le necessità dei pescatori.
In particolare, dobbiamo sostenere provvedimenti per la loro formazione e per l'assistenza in età avanzata.
(CS) Signor Commissario, come i miei onorevoli colleghi, ritengo necessario adottare norme che garantiscano condizioni di lavoro decenti per gli operatori del settore della pesca. Non è ammissibile che nel XXI secolo l'Unione europea tolleri condizioni di lavoro simili alla schiavitù in un qualunque settore lavorativo. Trovo lodevole il fatto che gli emendamenti proposti siano stati adottati a livello tripartito: governi, datori di lavoro e dipendenti infatti hanno provveduto alla stesura di una norma del lavoro internazionale esauriente, che tiene conto delle caratteristiche specifiche di tale industria. E' positivo che i nuovi provvedimenti stabiliscano un'età minima e prevedano visite mediche, turni di riposo e sicurezza sociale, e che, inoltre, considerino alloggi, vitto, sicurezza e tutela della salute sul lavoro. Tutti questi elementi condurranno senza dubbio a condizioni di lavoro dignitose per i pescatori e ridurranno il numero di vittime e feriti. Sebbene io rappresenti un paese che non si affaccia sul mare, sostengo i pescatori e auspico per loro un iter di ratifica della convenzione più rapido possibile, e non solo perché amo il pesce.
(PT) Desidero anch'io unire la mia voce a quella del relatore, del Commissario e di tutti gli onorevoli colleghi che hanno accolto con plauso l'iniziativa dell'Organizzazione internazionale del lavoro e che chiedono agli Stati membri di ratificare la convenzione n. 188.
La questione è che le prime vittime della deregulation del settore della pesca - il mercato selvaggio senza frontiere, principi o limiti - non sono solo la sostenibilità della risorsa primaria, il pesce, ma anche gli stessi pescatori. La tutela della pesca deve diventare una parte fondamentale, se non il fulcro, di una politica comune per la pesca.
La mia richiesta di fondo è che non ci si fermi alla ratifica della convenzione e che si metta la tutela dei pescatori al centro di una politica comune per la pesca.
membro della Commissione. - (CS) Signora Presidente, onorevoli colleghi, spero che mi sia concesso di annotare le argomentazioni espresse nella discussione, poiché tutte hanno posto in rilievo, con una molteplicità di punti di vista, l'importanza della convenzione oggetto della discussione. Con analoga molteplicità di vedute e attraverso argomentazioni profonde, hanno evidenziato l'importanza delle condizioni di vita quotidiana dei pescatori, che ammontano a quasi 30 milioni, come ho riferito nella mia introduzione. Onorevoli colleghi, a mio avviso l'iter formale della proposta è lineare. I nostri successivi sforzi politici devono essere tesi all'ottenimento più rapido possibile della ratifica, poiché la scadenza prevista nella proposta della Commissione corrisponde al termine ultimo possibile e qualunque riduzione dei tempi sarebbe, a mio parere, comunque positiva. Desidero ringraziare nuovamente la relatrice, l'onorevole Figueiredo, per il lavoro svolto e tutti gli onorevoli colleghi per il sostegno di cui hanno dato prova nei confronti di tale proposta.
relatore. - (PT) Desidero ringraziare il presidente e il commissario, nonché tutti gli onorevoli colleghi che hanno preso la parola per sostenere la ratifica della convenzione. Sono certa che la relazione verrà adottata domani dal Parlamento europeo, contribuendo così alla rapida ratifica da parte degli Stati membri della convenzione n. 188, accompagnata dalla raccomandazione n. 199, sul lavoro nel settore della pesca.
Com'è già stato detto in questa sede, il nostro obiettivo è che la convenzione entri in vigore presto, possibilmente prima del 2012, ed per questio chiediamo la sua ratifica da parte di tutti gli Stati membri. Essa contribuirà in modo significativo al raggiungimento di norme minime internazionali che garantiscano migliori condizioni di lavoro, maggiore sicurezza e meno incidenti mortali in tutto il mondo in questo settore pericoloso ma strategico.
Inoltre, la convenzione contribuirà al riconoscimento della dignità dei pescatori, il cui duro lavoro deve restare al centro delle nostre preoccupazioni.
(DE) Signor Presidente, ho votato a favore della relazione in esame perché auspica una riforma volta a garantire la sicurezza dei minori, introducendo al contempo misure utili a migliorare la sicurezza dei passaporti. Si tratta dunque di un pacchetto che, nel suo complesso, ci permette di compiere passi in avanti nella lotta alla tratta dei minori e nella tutela dell'infanzia.
. - (CS) Credo che l'aggiunta di elementi biometrici alle caratteristiche di sicurezza dei documenti di viaggio sia un passo necessario. E' però ugualmente doveroso considerare non solo il miglioramento della sicurezza dei cittadini europei, che costituisce il nostro obiettivo principale, ma anche la tutela della loro privacy. Mi impegno a far sì che l'attuazione di tale normativa e la sua applicazione a livello nazionale non causino difficoltà burocratiche, né, tanto meno, l'abuso dei dati raccolti, neppure ad opera di paesi terzi al di fuori dei confini comunitari. Desidero inoltre ricordare quanto sia necessario favorire un maggiore coinvolgimento di Europol e di Frontex nel settore: solo grazie ad un elevato livello di coordinamento tra le autorità incaricate dell'applicazione della legge nei vari Stati membri potremo raggiungere la meta tanto ambita di rendere l'Europa un posto sicuro per tutti noi. Accolgo inoltre con favore il fatto che, a partire dai 12 anni di età, i minori disporranno del proprio passaporto: grazie a tale misura, si ridurranno i casi di violenza sui minori ad opera della criminalità organizzata transfrontaliera, un'altra ottima motivazione per esprimere parere favorevole su questo argomento, per controverso che sembri.
. - (NL) Signor Presidente, è con grande piacere e convinzione che ho dato il mio appoggio alla relazione Coelho sugli elementi biometrici nei passaporti comunitari. Si tratta infatti, se non altro, di un primo passo nella lotta contro i numerosi casi di abuso e falsificazione dei documenti di viaggio, nonché di una forma di armonizzazione che non possiamo non condividere in quanto misura di certo utile e necessaria nei paesi dello spazio Schengen.
E' indubbio che all'apertura delle frontiere interne debba corrispondere una protezione dei confini esterni la più efficace possibile, un obiettivo che, allo stato attuale delle cose, siamo lungi dall'aver raggiunto. La relazione in esame costituisce pertanto un passo nella giusta direzione.
Devo ammettere però che nutro una riserva: il miglioramento della sicurezza dei passaporti non è di per sé sufficiente. Ogni anno centinaia di migliaia di cittadini stranieri non europei entrano nel nostro continente, l'Europa; alcuni sono immigrati regolari, altri semiregolari, altri ancora clandestini. L'anno scorso il mio paese, il Belgio, ha accolto oltre 70 000 stranieri non europei, cui si è aggiunto un numero non meglio identificato di clandestini: questa affluenza indiscriminata va arginata, ma miglioramento dei passaporti da solo non sarà sufficiente.
(BG) Signor Presidente, la ringrazio. Ho votato contro la relazione Coelho per due motivi. In primo luogo, mi preoccupo della tutela dei diritti dei cittadini, nonché del fatto che la raccolta di dati biometrici possa mettere a repentaglio la sicurezza e, in particolare, la libertà degli europei, violando anche uno dei diritti umani fondamentali: la libertà di circolazione.
Ad allarmarmi ancora di più è tuttavia l'idea che, per la seconda volta in soli dieci anni, vengano introdotti nel mio paese nuovi documenti di identità. A titolo del tutto personale, specifico che questa sarebbe anzi la terza emissione dei miei documenti di identità in soli dieci anni. Potrà sembrarvi un capriccio, ma i cittadini bulgari percepiscono un reddito tanto basso che l'obbligo di sostenere la spesa di nuovi documenti di identità sarebbe per loro poco etico, se non immorale: non è corretto far pagare ad un pensionato che percepisce 100 lev bulgari, l'equivalente di 50 euro, 20 euro per l'emissione di nuovi documenti di identità. Ho votato contro la relazione Coelho proprio per questo motivo: la considero del tutto inadeguata alla situazione del mio paese.
. - (EN) Signor Presidente, chiedo solo che sia iscritto nel processo verbale che ho deciso di votare contro la relazione Cappato perché ritengo che vi sia un'altra relazione, afferente allo stesso ambito, ma più meritevole, che verrà presto sottoposta all'esame di questo Parlamento.
Desidero inoltre ricordare che non è di un intervento sui libri contabili che il Parlamento ha bisogno. Infatti ci sono deputati che, pur sedendo in quest'Aula da oltre quattro anni e mezzo e pur avendo percepito, in tutto questo lasso di tempo, uno stipendio, hanno parlato meno dell'onorevole Burke, che occupa il proprio seggio da appena sei mesi. Ritengo sia arrivato il momento di occuparci del problema.
Alcuni membri di questa Assemblea non partecipano all'attività parlamentare, né in seno alle commissioni né durante le plenarie. Alcuni dei deputati in questione appartengono a gruppi di dimensioni ridotte: vengono qui solo per usufruire del proprio tempo di parola, per poi precipitarsi all'aeroporto e trascorrere le proprie giornate nello Stato membro di provenienza, anziché restare in quest'Aula a denunciare ai cittadini le pecche della democrazia nell'Unione. Tale deficit persisterà fintanto che i membri di questo Parlamento che non garantiscono la propria presenza continueranno a percepire uno stipendio, nonostante il palese abuso della democrazia di cui sono colpevoli. Chiedo che le mie parole siano iscritte nel processo verbale, signor Presidente.
Ritengo che non si possa intraprendere una riforma incentrata sull'emissione di documenti e sulla garanzia di maggiore trasparenza senza adottare, allo stesso tempo, misure tali da indicare quali deputati partecipano all'attività parlamentare e quali no.
. - (CS) Il problema alla base del cattivo funzionamento del mercato europeo delle armi è la sua frammentazione. Oggi abbiamo invece creato un sistema di appalti pubblici nel settore, rispettando le deroghe per ragioni strategiche fissate dall'articolo 273 del trattato istitutivo. Mi sono impegnata, in seno alla commissione, affinché si ponesse fine allo spreco di fondi pubblici causato da contratti militari poco trasparenti. In passato, si è inoltre fatto abuso della clausola dell'interesse nazionale per contratti che non avevano palesemente nulla a che fare con la qualità della sicurezza fornita. I primi esempi che mi vengono in mente riguardano appalti di lavori e per la fornitura di approvvigionamenti o servizi di trasporto. La proposta in esame consentirà di risparmiare risorse che potranno poi essere reinvestite in ricerca e tecnologia, per meglio tutelarci dalle minacce presenti e future.
. - (EN) Signor Presidente, sono contrario alla relazione in esame perché ritengo metta a repentaglio il lavoro dei governi e delle imprese che hanno stanziato risorse considerevoli nella ricerca e sviluppo per la difesa, ma che si ritrovano ora privati dei guadagni che derivano dalla fase di sviluppo e produzione.
Secondo la bozza di direttiva in discussione, gli appalti dovranno essere aperti alla concorrenza europea, impedendo non solo alle società attive nel settore della difesa, ma anche agli stessi Stati, di salvaguardare i propri diritti di proprietà internazionali e i propri posti di lavoro. Considerando che molte società britanniche del settore hanno reparti di ricerca e sviluppo all'avanguardia, il rischio che tale relazione comporta è per me fonte di grande preoccupazione.
Il mio disagio è acuito dalla consapevolezza che, in realtà, la presente relazione mira a promuovere l'integrazione a livello comunitario e la politica europea di sicurezza e di difesa, anziché dare la priorità a un effettivo vantaggio economico.
. - Signor Presidente, onorevoli colleghi, cercherò di essere più breve del solito per dire che ho votato a favore della relazione Lambsdorff che muove un passo avanti per la sicurezza e difesa comune, ma mi domando e le domando quando avremo finalmente una vera difesa europea, un vero esercito europeo, una vera possibilità di risparmiare danaro e di poterci difendere come Europa? Spero, presidente al più presto!
. - Non mi compete, in questo caso, dare immediatamente una risposta che sarebbe complicata, procediamo a ulteriori dichiarazioni di voto, stavolta sulla relazione Schlyter.
. - (CS) Ho votato a favore della relazione Schlyter sulle sostanze pericolose e sui prodotti chimici, in particolare il diclorometano, per limitare l'uso di questa sostanza cancerogena negli svernicianti, sebbene, in un numero limitatissimo di casi, siano state previste anche delle deroghe. Mi consola però il fatto che nella pratica tali deroghe non troveranno alcuna applicazione, essendovi alternative sicure che non solo i consumatori, ma anche gli utenti professionisti preferiranno scegliere.
. - (EN) Signor Presidente, alcune sostanze sono tanto pericolose da giustificare un divieto assoluto o la limitazione del loro uso a casi severamente regolamentati, nel rispetto delle più rigorose precauzioni igienico-sanitarie e di sicurezza. Il diclorometano è una di queste e deve essere pertanto ritirato dalla circolazione.
. - (CS) Saluto con favore l'accordo internazionale che stabilirà nuove condizioni di lavoro per gli occupati nel settore della pesca, che accusa la più elevata percentuale di incidenti e morti sul posto di lavoro. Desidero pertanto invitare il Consiglio e la Commissione a fare del loro meglio affinché la convenzione venga ratificata ben prima del 2012. Da ultimo, chiedo di iscrivere nel processo verbale che la mia apparecchiatura per la votazione ha avuto un problema tecnico e che ovviamente ho votato a favore della relazione.
. - (SK) La relazione di iniziativa redatta dall'onorevole Catania ha innescato un proficuo scambio di opinioni tra i gruppi politici e i membri di questo Parlamento.
L'Unione europea si trova in una fase estremamente difficile a causa della crisi finanziaria e dell'emergenza energetica scatenata dal conflitto tra Russia e Ucraina. Le circostanze richiedono un'azione congiunta, evitando qualunque mossa possa minare la nostra unità. La crisi si ripercuoterà senza dubbio su tutti i cittadini europei, dalla Slovacchia alla Polonia e dall'Ungheria alla Germania, e credo dunque che quanti cercano di mettere gli Stati membri l'uno contro l'altro, come sistematicamente accade durante le sessioni, non abbiano compreso a fondo la gravità della situazione attuale, che mette a serio rischio l'unità dell'Unione. Occorre piuttosto concentrare i nostri sforzi sulla ricerca di soluzioni e sulla ratifica del trattato di Lisbona, al fine di dare impulso alla competitività dell'Unione europea.
Ho più volte affermato in questa stessa sede che non vi è posto per l'autonomismo nel nostro spazio comune. Non bisogna infatti trascurare né rinnegare il fulcro dell'integrazione comunitaria, tenendo bene a mente le parole di Schuman secondo cui un europeo intelligente non può gioire delle disgrazie del proprio vicino perché siamo tutti legati da un destino comune, nel bene e nel male.
(DE) Signor Presidente, la relazione Catania è uno specchietto per le allodole: non riporta alcuna valutazione del rispetto dei diritti fondamentali nell'Unione europea dal 2004 al 2008 ed è una mera enumerazione delle istanze dell'ala sinistra di questa Assemblea.
Le richieste avanzate variano dal riconoscimento del matrimonio tra individui dello stesso sesso in tutti gli Stati membri alla legalizzazione delle droghe e dell'eutanasia e alla regolarizzazione dei clandestini. A nome della delegazione del Partito popolare austriaco (ÖVP) e a titolo personale, respingo nettamente le suddette istanze, che sono state però approvate dalla maggioranza, e abbiamo dunque votato tutti, me compreso, contro la relazione.
. - (SK) Ho espresso parere favorevole alla relazione sulla situazione dei diritti fondamentali nell'Unione europea dal 2004 al 2008.
La conditio sine qua non per il mio voto favorevole era la bocciatura della formulazione iniziale dell'articolo 49 sul sostegno all'autonomia territoriale e regionale. Lo scopo era quello di pormi in netta contrapposizione ai provocatori e ai cospiratori che vogliono speculare sullo status quo. In altre parole, il Parlamento europeo non gioca con l'autonomia regionale e territoriale: è questa la proficua lezione che possiamo trarre dalla plenaria odierna, un risultato di cui possiamo essere tutti fieri.
. - (CS) Signor Presidente, ho votato anche io contro l'adozione della relazione in esame sulla situazione dei diritti fondamentali nell'Unione europea, redatta da un eurodeputato comunista. Ciononostante, apprezzo lo sforzo compiuto dai relatori di altri gruppi, che sono riusciti a ridimensionare il testo, inserendovi alcuni interessanti paragrafi sulla situazione delle minoranze. In qualche punto, il testo resta tuttavia poco obiettivo e la relazione esula, come forse nessun'altra prima, dallo scopo di fare il punto su un determinato periodo, assumendo una posizione chiaramente faziosa sui diritti umani nell'Unione. La relazione viola inoltre il principio di sussidiarietà, dettando norme sulla politica familiare e su altre questioni etiche, contrariamente a quanto stabilito dai trattati istitutivi.
. - (MT) Anche io ho votato contro la relazione Catania, in quanto contiene almeno tre riferimenti all'aborto come diritto umano. E' un'affermazione che non condivido e che giudico anzi inaccettabile. E' un peccato che una relazione di tale importanza, dedicata ad un argomento tanto vasto, contenga in sé elementi che esulano dalle competenze dell'Unione europea, e con cui l'Unione non dovrebbe neppure tentare di interferire, proprio in virtù del principio di sussidiarietà. Sono queste le motivazioni che mi hanno spinto a votare contro la relazione.
(HU) Signor Presidente, ho votato a favore della relazione Catania perché colma lacune preesistenti in materia di diritti delle minoranze. Si tratta di una questione di particolare rilievo per l'Ungheria e per le minoranze che vivono sia al di fuori che entro i confini del paese. La relazione pone infatti l'accento sulla tutela delle lingue minoritarie e definisce l'uso della propria lingua madre come uno dei principali diritti fondamentali, che purtroppo non ha sempre trovato applicazione nei nuovi Stati membri in tempi recenti.
La relazione sottolinea inoltre la necessità di definire e circoscrivere lo status di minoranza nazionale, un aspetto di notevole importanza per le 150 minoranze europee.
Da ultimo, ritengo che il paragrafo 49 svolga la preziosa funzione di ricordare che l'autogoverno è la soluzione più efficace ai problemi delle minoranze nazionali e può essere raggiunto ispirandosi ai più esemplari modelli di autonomia individuale, culturale e regionale a livello comunitario.
. - (EN) Signor Presidente, una società consumata dai diritti è una società in cui predomina la brama di arrogarsi qualunque prerogativa e che ha perso il proprio equilibrio. E' proprio questo il motivo per cui la relazione chiede a gran voce l'uguaglianza tra le coppie regolarmente sposate e le unioni omosessuali. L'ordine naturale delle cose prevede l'unione tra uomo e donna; chiedendo il riconoscimento della sua antitesi, finiamo solo per sovvertirlo.
Per anacronistico che possa sembrare, dichiaro senza vergogna che il mio ruolo di legislatore non mi permette di acconsentire all'unione innaturale tra persone dello stesso sesso. Non ho forse lo stesso diritto di sottoscrivere tale posizione di quelli che sostengono il parere contrario? Sembrerebbe di no, a giudicare dal clima di intolleranza in cui si è svolta parte della discussione odierna.
Mi dissocio da questo aspetto della relazione, poco importa se il mio disaccordo mi esporrà al ridicolo. Preferisco schierarmi a favore di posizioni che ritengo giuste anziché applaudire dichiarazioni sbagliate.
. - (NL) Signor Presidente, in tutta la mia carriera di eurodeputato raramente ho visto una rassegna di sciocchezze politicamente corrette paragonabile alla relazione Catania. Il colmo dei colmi sta però nel fatto che questa presunta relazione sui diritti fondamentali in realtà poggi sul trattato di Lisbona, che è stato respinto proprio a seguito di consultazioni referendarie e che al momento non ha alcun fondamento giuridico. Che arroganza! Mi chiedo se i diritti fondamentali siano veramente riconosciuti in capo ai cittadini europei, o siano piuttosto una prerogativa dell'eurocrazia.
La relazione dimentica inoltre uno dei diritti fondamentali: il diritto di un popolo, per esempio il popolo del proprio paese, a difendere le ricchezze faticosamente guadagnate, a preservare la propria lingua, la propria cultura, le proprie tradizioni e le proprie leggi. La garanzia di tale diritto sarebbe una novità in questo santuario del "politicamente corretto”. Il Parlamento si è reso ancora una volta letteralmente ridicolo approvando la relazione Catania con una schiacciante maggioranza.
. - (NL) Signor Presidente, il diritto a esprimere liberamente la propria opinione e le modalità di esercizio di tale diritto costituiscono senza dubbio un prezioso indicatore della situazione dei diritti fondamentali nei nostri paesi. La relazione coglie dunque nel segno nel mettere in guardia dalla censura non ufficiale e dall'autocensura che si verificano quando determinati argomenti passano sotto silenzio nel dibattito pubblico. E' ugualmente fondata la parte della relazione in cui si punta il dito contro i singoli e i gruppi che vogliono mettere a tacere qualunque critica con il pretesto di un presunto attacco permanente nei loro confronti.
La relazione avanza tuttavia anche proposte mistificanti, come l'esortazione a "perseguire con determinazione qualsiasi incitazione all'odio espressa in programmi mediatici razzisti e articoli che diffondano idee intolleranti”: è proprio questo il genere di interventi che conduce alla censura e all'autocensura deplorati in altri punti della relazione, ed è proprio questo il genere di norme che hanno causato la condanna del principale partito fiammingo in Belgio per aver criticato la politica adottata in materia di immigrazione. Occorre prendere delle posizioni nette, perché non è possibile essere solo parzialmente a favore della libertà di espressione: o ci si schiera a difesa di tale diritto, accettandone le conseguenze, o non lo si fa.
. - Signor presidente, onorevoli colleghi, sui diritti fondamentali, pur avendo votato contro nella votazione finale, ho votato e sono favorevole al paragrafo 81 con cui l'amico Giusto Catania, che mi sta guardando in questo momento dal suo banco, dichiara che chiede agli Stati membri che sia agevolato al massimo e migliorato l'accesso di giovani, anziani e disabili al mercato del lavoro.
L'onorevole Giusto Catania - che è giusto al 100 % - sicuramente ha pensato, anche se non l'ha scritto, che si migliori non solamente l'accesso al lavoro, ma anche l'accesso alla pensione visto che si parla di anziani. Quindi pensioni ai giovani, agli inabili e agli anziani. Sono sicuro, vedo che lui è d'accordo che anche i giovani prima prendono la pensione da giovani e poi da anziani lavorano. Vedo che applaude. Penso che anche lei sia d'accordo ma poiché i miei interventi vanno su Internet desidero precisare che quello che ho detto lo sto dicendo per sottolineare in modo simpatico che anche gli anziani hanno diritto alla pensione.
. - (EN) Signor Presidente, servendosi della relazione Catania, diversi membri di questa Assemblea hanno cercato ancora una volta di addurre i diritti umani come pretesto per promuovere l'aborto, sebbene tale pratica neghi a milioni di bambini ogni anno il più importante dei diritti umani: la vita, che pone in essere qualunque altro diritto.
Inoltre, come rappresentante ed elettrice irlandese, è per me molto interessante osservare che sia la relazione che gli emendamenti presentati ricollegano il trattato di Lisbona e la Carta dei diritti fondamentali alla normativa comunitaria in materia di aborto.
. - (EN) Signor Presidente, comincio facendo osservare ai servizi che la prima parte della mia votazione sul paragrafo 31 avrebbe dovuto essere favorevole.
Ritengo che la relazione in esame avrebbe potuto fare di più per quegli ambiti della disabilità che necessitano di un maggior intervento. A questo proposito, sono però lieta che il Parlamento abbia deciso di approvare l'emendamento n. 42, da me presentato, che invita la Commissione ad assicurarsi che le risorse finanziarie disponibili siano destinate ai soli Stati membri in linea con i criteri fissati nella convenzione dell'ONU nell'ambito della deistituzionalizzazione. Quest'ultimo è un punto di grande rilievo per me e per molti altri membri di questo Parlamento. Come già sottolineato in altri interventi, la relazione solleva tuttavia diverse questioni che non sono di competenza dell'Unione, che non può né vuole legiferare in materia di aborto, ma ricadono nella sfera di applicazione del principio di sussidiarietà. Non ho dunque potuto pronunciarmi a favore dell'intera relazione, ma mi sono astenuta, ritenendo che l'emendamento sulla disabilità sia fondamentale per quanti, tra noi, si preoccupino di chi non può parlare e non ha né voce né nessuno che lo ascolti.
. - (SK) La relazione Catania abbraccia diversi aspetti dei diritti umani. Sottoscrivo quanto detto da alcuni degli oratori precedenti e, al pari loro, desidero esprimere il mio sostanziale disaccordo con la relazione a causa di un problema di fondo: la mancata approvazione di alcuni emendamenti fondamentali che avrebbero corretto una relazione altrimenti poco meritevole.
La relazione fa riferimento ai cosiddetti diritti sessuali e alla salute sessuale che, per esempio secondo la definizione dell'Organizzazione mondiale per la sanità, comprendono esplicitamente il diritto all'aborto. Non è possibile inserire un riferimento simile nel diritto comunitario, né tanto meno imporlo agli Stati membri.
Come medico, non posso che difendere la vita e la dignità umane fin dal momento del concepimento e ho dunque votato contro questo testo discutibile, che, tra le altre cose, non ottempera al principio di sussidiarietà.
Signor presidente, onorevoli colleghi, io condivido quello che ha detto qua l'onorevole Pirker, per cui non devo più soffermarmi. Credo che il collega Catania ha sbagliato tema, questa relazione non doveva nemmeno arrivare qua in Aula perché gli uffici dovrebbero verificare se una relazione ricalca il tema e il titolo posto o se è tutt'altra cosa. Questa relazione è tutta un'altra cosa e non si riferisce di fatto al titolo e all'incarico postogli.
Per quanto riguarda la questione specifica, quella che riguarda il paragrafo 49, avrei preferito che l'Aula adottasse il testo originale non modificandolo. Io ho votato contro la relazione nel suo intero, appunto per i motivi enunciati.
. - (NL) Signor Presidente, raramente ho votato con tanta convinzione contro una relazione. Se seguissimo le raccomandazioni in essa presentate, finiremmo per instaurare una sorta di dittatura del "politicamente corretto” all'interno dell'Unione, nascondendoci dietro il presunto antirazzismo di altisonanti dichiarazioni di principio per limitare ulteriormente la libertà di opinione su materie quali il diritto d'asilo o l'immigrazione. La relazione in esame si propone di aprire ancora di più le cateratte dell'immigrazione, sia regolare che clandestina, verso l'Unione europea, non solo trascurando la centralità del diritto alla sicurezza dei cittadini, ma addirittura affermando che i veri diritti fondamentali sono quelli dei criminali.
Si tratta di un completo capovolgimento della realtà: in una società normale diritti e doveri procedono infatti di pari passo, mentre la relazione in esame, nonostante la sua voluminosità, non contiene alcuna traccia del dovere di integrarsi nella società europea che spetta agli stranieri. Al contrario, noi europei siamo i soli ad essere continuamente presi di mira. I nostri cittadini sono stanchi di essere stigmatizzati da quei mandarini europei che puntano il dito solo contro di loro.
. - (EN) Signor Presidente, sono in disaccordo con molti punti della relazione Catania.
In primo luogo, non accetto l'idea che l'Unione europea sia autorizzata ad imporci un qualsivoglia diritto. Del resto, la storia ci insegna che l'Unione ha fatto esattamente il contrario.
Mi oppongo inoltre al fatto che la Carta dei diritti fondamentali, un documento essenzialmente politico, concepito per entrare a far parte dell'ormai fallito progetto di Costituzione europea, sia incorporata nel diritto comunitario e, in particolare, nel diritto britannico.
Sono fermamente contrario alla Carta dei diritti fondamentali, perché ne respingo l'approccio assolutista alla materia dei diritti umani. Non mi oppongo in via di principio al riconoscimento delle unioni tra persone dello stesso sesso, ma anche in questo caso non considero la questione di competenza comunitaria: devono essere i parlamenti dei singoli Stati membri a regolamentarla sul rispettivo territorio.
. - (EN) Signor Presidente, lunghi anni di esperienza ci insegnano che i diritti che esistono solo sulla carta non sono sufficienti a garantire le libertà civili. I diritti sanciti dalla Carta dei diritti e delle libertà fondamentali dell'Unione europea non sono poi tanto distanti da quelli abbozzati, ad esempio, nella costituzione dell'ex Repubblica democratica tedesca o dell'URSS; tuttavia, come ben sapevano gli infelici cittadini di quelle entità politiche, i diritti sulla carta sono di per sé vani in assenza degli adeguati meccanismi di controllo parlamentare.
Non vi è alcuna crisi dei diritti umani all'interno dell'Unione europea, ma vi è una crisi di legittimità democratica. Mi sia permesso di dire che uno dei modi per migliorare la situazione sarebbe quello di tener fede agli impegni presi con i nostri elettori, sottoponendo, come promesso, il trattato di Lisbona ad una serie di referendum. Pactio Olisipiensis censenda est!
. - (PL) Signor Presidente, ogni bambino ha diritto all'amore di entrambi i genitori. Anche qualora il matrimonio finisca, dovrebbe essere il bene del figlio e non la "discrezione” dei funzionari a determinarne i contatti con i genitori.
Un bambino ha inoltre il diritto di parlare con i propri genitori nella loro lingua madre. Se i genitori sono di nazionalità diverse, il bambino dovrebbe avere il diritto di parlare entrambe le lingue. Ciononostante, lo Jugendamt agisce contro gli interessi del bambino, limitandone i contatti con il genitore non tedesco con effetto immediato. La commissione per le petizioni ha ricevuto oltre 200 denunce in tal senso ed è proprio per questo motivo che ho espresso parere favorevole all'emendamento n. 24. A seguito della sua bocciatura, ho però deciso di votare contro una relazione che nega il diritto alla vita promuovendo una normativa favorevole all'aborto e violando il principio di sussidiarietà.
. - (EN) Signor Presidente, il partito indipendentista britannico è contrario al razzismo, alla mutilazione genitale femminile, alla criminalizzazione dell'omosessualità e ai pregiudizi contro gli stranieri, ovunque tali fenomeni emergano. Il diritto vigente nel nostro paese è tuttavia sufficiente a garantire ai cittadini britannici il pieno rispetto dei diritti umani e l'intervento dell'Unione europea non è affatto necessario. Del resto, essendo non solo poco democratica, ma addirittura antidemocratica, l'Unione non è la più indicata a vigilare su qualsivoglia diritto.
Ricordiamo inoltre che il diritto familiare è di competenza degli Stati membri e non rientra nella giurisdizione comunitaria. Anche l'eventualità che l'uso di droga diventi reato è questione di competenza degli Stati membri e l'Unione europea non dovrebbe cercare di scardinare e sostituire i sistemi giuridici nazionali. E' per tutte queste motivazioni che il gli eurodeputati del partito indipendentista britannico hanno votato contro la relazione in esame.
. - (EN) Signor Presidente, quando discutiamo relazioni come quella in esame, mi confronto spesso con vari gruppi di cittadini e associazioni di volontariato attivi nella mia circoscrizione, ricavando dai contatti e dalle esperienze di altri molte preziose informazioni.
Di norma, cerco anche di valutare il parere di altri eurodeputati provenienti da tutti gli schieramenti politici e da vari paesi, allo scopo di conoscere i punti di vista e i problemi di altre persone. Sottoscrivo senza riserve le osservazioni dei miei colleghi, gli onorevoli Hannan e Callanan.
Sulle questioni sollevate dalla relazione in esame, mi piace però anche confrontarmi con colleghi quali l'onorevole Allister che, pur non appartenendo al mio stesso partito politico, è comunque un membro impegnato e pragmatico di questa Assemblea: le sue osservazioni sono spesso ragionevoli e so che con lui è possibile essere in civile disaccordo, come nel caso dell'intervento che ha appena tenuto.
Relazioni come la presente, in cui ogni punto va considerato singolarmente per decidere il proprio voto, non permettono di tracciare una linea divisoria netta, schierandosi o a favore o contro, ed è per questo che mi sono chiamato fuori. Mi scuso, ma mi sono astenuto.
(HU) Signor Presidente, la relazione appena approvata, intitolata "Situazione dei diritti fondamentali nell'Unione europea”, offre un quadro esaustivo e segna, da molti punti di vista, una svolta. A meritare particolare attenzione è la presentazione che si dà dei diritti dei minori e dei diritti sociali fondamentali: l'aspetto che più ho apprezzato è l'adozione di un approccio finalmente giusto ai problemi e ai diritti delle minoranze nazionali tradizionali, definendo i principi di autogoverno e uso della lingua, ambiti in cui l'intervento del legislatore comunitario si è fatto parecchio attendere.
E' con questa motivazione che ho appoggiato e mi sono battuta per l'approvazione di questa relazione ed è per questi stessi motivi che anche la delegazione del gruppo del Partito popolare europeo (Democratici-cristiani) e dei Democratici europei ha votato a favore, nonostante i tanti paragrafi discutibili che sono stati ugualmente approvati e da cui ci dissociamo, essendo inaccettabile che certe questioni vengano regolamentate a livello comunitario.
(HU) Signor Presidente, mi scuso per non essermi iscritto, non ne ero informato. Come membro del clero, nonché rappresentante di una minoranza ungherese soggetta a discriminazione, ma disposta al compromesso se necessario, ho votato in tutta coscienza a favore della relazione Catania sui diritti fondamentali. La considero infatti un passo in avanti sotto vari profili, ad esempio con riferimento ai diritti sociali.
Desidero inoltre esprimere il mio apprezzamento per l'articolo sui diritti delle minoranze, che potrebbe fungere da punto di partenza per la costruzione di un quadro giuridico comunitario in materia di tutela delle minoranze. Concordo dunque con la dichiarazione dell'onorevole Gál.
E' stato tuttavia necessario accettare dei compromessi, poiché non posso non dissociarmi da certi punti, ad esempio il paragrafo riguardante l'eutanasia o la questione dell'omosessualità. Respingo l'idea che si possa limitare la libertà di culto e di coscienza dei religiosi in riferimento all'omosessualità.
Mi rammarico inoltre del fatto che il paragrafo 49 non contenga alcun riferimento ai diritti delle comunità e delle minoranze tradizionali, né all'autonomia territoriale o regionale.
. - (LV) Grazie, signor Presidente. Nella votazione finale ho espresso parere contrario alla relazione in esame, pur concordando su diversi punti. Ho votato contro perché la relazione confonde le minoranze tradizionali e i relativi diritti con l'immigrazione economica e forzata, fenomeni questi ultimi che hanno interessato il mio paese a seguito della sua occupazione dopo la seconda guerra mondiale. Durante i cinquant'anni dell'occupazione, la popolazione indigena è scesa al 50 per cento, diventando addirittura una minoranza nelle tredici più grandi città lettoni, compresa Riga, la capitale. Grazie.
. - (EN) Signor Presidente, poco fa abbiamo votato sulla situazione dei diritti fondamentali nell'Unione europea. E' stato con grande rammarico che io e i miei due colleghi maltesi del gruppo dei Socialisti europei ci siamo astenuti dalla votazione.
Sebbene la relazione contenga molti punti lodevoli in materia di diritti umani fondamentali, essa solleva anche alcune questioni, come l'aborto, che non avrebbero mai dovuto rientrarvi. Essendo contrari all'aborto, noi rappresentanti maltesi dei socialisti al Parlamento europeo abbiamo dovuto votare contro le relative parti della relazione.
La relazione solleva inoltre alcune questioni, come il testamento biologico e il diritto alla dignità alla fine della vita, riguardo alle quali non possiamo esprimerci; abbiamo dunque deciso di astenerci nella votazione finale. Desidero infine ringraziarvi per l'opportunità concessami.
. - Procediamo adesso alle dichiarazioni di voto sulla relazione Cappato, abbiamo già ascoltato prima l'onorevole Mitchell.
. - (CS) Signor Presidente, non ho appoggiato questo testo di ispirazione populista, che, nella stesura originale, conteneva una lunga serie di misure utili a garantire una maggiore trasparenza delle attività politiche a livello comunitario. Purtroppo, il testo è stato emendato. Non ho alcuna intenzione di dare il mio consenso a provvedimenti insensati come la divulgazione dei documenti personali e di lavoro che i membri di questo Parlamento si scambiano fra loro o che ricevono da organizzazioni non governative o gruppi di interesse. Pur non considerando tali documenti riservati, so che nessun parlamento nazionale in una democrazia civile imporrebbe mai l'obbligo di pubblicare la propria corrispondenza di lavoro, tanto meno di altro genere.
. - (EN) Signor Presidente, la ringrazio per le sue cortesi parole. Spero di ricordarle anche in futuro.
Credo che la trasparenza e l'accesso ai documenti comunitari siano argomenti che mettono tutti d'accordo all'interno di quest'Aula. Dopo tutto, siamo qui solo grazie ai contribuenti che ci hanno eletti e che finanziano queste istituzioni e il nostro lavoro. Quando si parla di trasparenza e di accesso ai documenti, dovremmo dunque cercare di fare in modo che i contribuenti possano consultare i documenti che effettivamente interessano loro.
Non molto tempo fa i capigruppo di questo Parlamento si sono recati in visita presso il capo di Stato di un paese democratico, la Repubblica ceca. I capigruppo in questione, che, per quanto ne sappiamo, erano lì in rappresentanza del Parlamento, hanno però insultato il presidente del paese ospite e molti i cittadini hanno semplicemente richiesto che venga pubblicato il processo verbale della riunione incriminata. Siamo dunque trasparenti e chiari e cerchiamo di aver rispetto per chi sostiene opinioni diverse da quelle dei membri di questo Parlamento!
per iscritto. - (EN) Tra le principali misure di sicurezza concordate vi è la questione degli elementi biometrici nei passaporti e nei documenti di viaggio. Naturalmente, ciò comporta una spesa ragguardevole, pari a diversi milioni di euro. Tuttavia, in materia di misure di sicurezza non è possibile transigere.
Bisogna, inoltre, tenere conto dei redditi dei nostri cittadini, che variano da un paese all'altro. Il rilascio di un passaporto ordinario a Malta comporta dei costi. Chi si accollerà la spesa del passaggio ai passaporti biometrici: lo Stato, i singoli cittadini o si deciderà di suddividere tale costo tra entrambi?
Stamani al Parlamento europeo è stato concordato che gli Stati membri nei quali sia attualmente concessa l'inclusione dei figli nei documenti dei genitori avranno l'obbligo di rilasciare documenti individuali per i minori senza prevedere il pagamento di alcun costo aggiuntivo oltre le spese materiali. Sarebbe opportuno che il governo ne prendesse atto, dato che ormai si è affermata la politica di non presentare alcun ricorso quando il governo riscuote tariffe e imposte irregolari, com'è stato nel caso dell'IVA sulla registrazione e i pagamenti pregressi relativi alle parabole satellitari.
per iscritto. - (NL) Nella relazione Coelho è prevalso il buon senso ed è stata questa la ragione per cui ho votato senza esitazione a suo favore. Va accolto positivamente il fatto che l'uso degli elementi biometrici nei passaporti e nei documenti di viaggio diventi oggetto di norme più severe e di armonizzazione, specialmente perché l'abolizione delle frontiere interne europee ha dimostrato la necessità di rafforzare i controlli di sicurezza alle frontiere esterne. Un sistema di elementi biometrici uniforme e armonizzatoci consentirà, tra l'altro, di combattere la criminalità con maggiore efficacia. Questa relazione rappresenta un passo avanti, seppur incerto, in questa direzione.
Questo regolamento intende modificare le norme sulle caratteristiche di sicurezza e gli elementi biometrici nei passaporti e nei documenti di viaggio rilasciati dagli Stati membri. Abbiamo espresso parere contrario su questa normativa sin dalla sua elaborazione nel 2004, poiché essa introduce l'armonizzazione dei meccanismi di sicurezza e l'integrazione degli identificatori biometrici, nel contesto delle politiche di sicurezza promosse a livello comunitario.
Questo emendamento mira fondamentalmente a introdurre esenzioni per i minori al di sotto di dodici anni di età, una deroga che secondo quanto previsto dovrebbe durare quattro anni, in modo che i paesi in cui vige una legislazione che definisce un limite d'età minimo possano mantenerlo, a condizione che sia osservato il limite minimo di sei anni (nel caso di Portogallo, Francia ed Estonia), oltre ad altri aspetti relativi alla protezione e alla sicurezza degli elementi biometrici.
Sebbene la proposta stabilisca norme di esenzione per i bambini al di sotto di dodici anni (una decisione basata su aspetti puramente tecnici), riteniamo che essa non affronti la questione fondamentale, ossia l'uso dei dati biometrici, specificamente dei minori, né la sua armonizzazione a livello comunitario (soprattutto in considerazione del fatto che il rilascio dei passaporti spetta alla competenza di ciascuno Stato membro) nel contesto della sua politica di sicurezza.
per iscritto. - (DE) Ho espresso un voto favorevole alla relazione Coelho sulle caratteristiche di sicurezza e gli elementi biometrici nei passaporti e nei documenti di viaggio.
Non ha senso, tuttavia, accettare senza discutere una normativa lacunosa, se esistono modi per migliorarla.
Per esempio, non è accettabile che i diversi Stati membri applichino norme differenti per il rilevamento delle impronte digitali dei bambini. Per questo è importante introdurre misure, in particolare riguardo alla tratta di minori, che siano almeno più generali, se non proprio adottate da tutti.
Da ultimo, credo vada sottolineato che gli elementi biometrici non possono assolutamente essere utilizzati per fini disonesti. E', pertanto, indispensabile effettuare una revisione della sicurezza dei dati severa e regolare.
per iscritto. - (PL) Signor Presidente, io voto a favore della relazione sulla proposta di regolamento del Parlamento europeo e del Consiglio che modifica il regolamento (CE) n. 2252/2004 del Consiglio relativo alle norme sulle caratteristiche di sicurezza e sugli elementi biometrici dei passaporti e dei documenti di viaggio rilasciati dagli Stati membri.
Concordo con la proposta del relatore di introdurre il principio "una persona - un passaporto”, di modo che ogni individuo possa avere un passaporto con i propri elementi biometrici.
La possibilità di rilasciare un unico passaporto a un titolare e ai suoi figli, indicando soltanto i nomi e cognomi di questi ultimi, oppure contenente soltanto i dati biometrici del genitore e titolare del passaporto, può facilitare la tratta di bambini.
Sono altresì favorevole all'iniziativa dell'onorevole Coelho di permettere due deroghe all'obbligo di rilevamento delle impronte digitali dei bambini ad di sotto di sei anni, nonché di tutte le persone per le quali, per diverse ragioni, il rilevamento sia fisicamente impossibile.
Ho votato a favore della relazione in quanto essa chiarisce importanti aspetti riguardanti le norme previste per il rilascio dei passaporti biometrici. Inoltre, auspico che l'introduzione dei passaporti biometrici (avvenuta in Romania il 1° gennaio 2009) possa portare all'inclusione della Romania nel Visa Waiver Programme degli Stati Uniti (programma Viaggio senza visto), nonché accelerare il processo della sua integrazione nello spazio Schengen.
Ciononostante, occorre interrogarsi sull'affidabilità delle tecnologie biometriche, dato che si sono dimostrate inefficaci nell'identificazione di bambini di età inferiore ai sei anni. A breve gli Stati membri dovrebbero lanciare un nuovo progetto pilota volto ad analizzare l'affidabilità di tale sistema di identificazione, il quale contribuirà certamente a individuare eventuali errori registrati negli Stati membri.
per iscritto. - (EL) Anche i minori devono essere schedati perché sono considerati potenzialmente pericolosi per l'Unione europea. Questa è la proposta della Commissione europea, del Consiglio dell'Unione europea e del Parlamento europeo. L'unica differenza tra la proposta di direttiva della Commissione e la proposta del Parlamento europeo riguarda l'età a cui un bambino è ritenuto essere pericoloso. La Commissione è dell'opinione che i minori diventino pericolosi a sei anni e che, pertanto, le loro impronte digitali vadano rilevate e incluse in passaporti individuali a partire da quell'età. Il Parlamento europeo, invece, dimostrando la propria "sensibilità democratica”, ritiene che i minori vadano schedati a un'età più elevata, vale a dire a dodici anni.
Questa direttiva inaccettabile, approvata da quanti, in seno al Parlamento europeo, intendono l'Europa come una strada a senso unico, è il risultato inevitabile della frenetica politica anti-terrorismo (o presunta tale) dell'Unione europea. Tale politica, che mira fondamentalmente a preservare la supremazia del capitale sul lavoro e sulla circolazione dei lavoratori, si è spinta fino a bollare come pericolosi anche i bambini. Sembrerebbe che l'Unione europea stia facendo buon uso dell'esperienza dell'esercito israeliano, che ricorre a una difesa eccessiva della presunta sicurezza dello Stato di Israele dai presunti terroristi palestinesi massacrando centinaia di bambini a Gaza proprio mentre discutiamo. Che età hanno i bambini palestinesi assassinati? Hanno sei o dodici anni?
per iscritto. - (DE) Mi sono astenuto dal voto sulla relazione sulla proposta di regolamento del Parlamento europeo e del Consiglio che modifica il regolamento (CE) n. 2252/2004 del Consiglio relativo alle norme sulle caratteristiche di sicurezza e sugli elementi biometrici dei passaporti e dei documenti di viaggio rilasciati dagli Stati membri.
Questa relazione prevede che sia posto un limite al controllo biometrico dei cittadini degli Stati membri dell'Unione europea, nel senso che i bambini di età inferiore ai dodici anni debbano essere esentati dal requisito di fornire dati biometrici. Tale deroga va accolta con grande favore.
Ciononostante, io respingo del tutto i sistemi di identificazione biometrica, in quanto comportano un aumento del controllo dei cittadini da parte della polizia e dello Stato. Non è così che si migliora la sicurezza. Poiché la relazione in generale accetta tale controllo, io non ho potuto esprimere un voto favorevole e, d'altra parte, un voto contrario avrebbe significato respingere il miglioramento che ho menzionato. Per questa ragione mi sono astenuto.
per iscritto. - Egregio Presidente, onorevoli colleghi, esprimo il mio voto favorevole riguardo alla relazione Coelho, concernente le caratteristiche di sicurezza ed elementi biometrici nei passaporti e nei documenti di viaggio.
Concordo con la proposta di utilizzare i passaporti anche per i bambini, al fine di evitare la tratta e i rapimenti. Il limite minimo di sei anni di età è condivisibile, ma nel documento è necessario che sia presente il nome della persona o delle persone che hanno la potestà parentale del bambino per i motivi detti sopra.
Infine, sono d'accordo con il collega Coelho quando propone l'introduzione di una clausola di revisione triennale, al fine di attendere i risultati di uno studio approfondito su vasta scala per quanto riguarda la determinazione dell'affidabilità e l'utilità delle impronte digitali rilevate a bambini e anziani: un argomento così delicato e importante ha bisogno di un costante controllo affinché possa essere incanalato nei giusti binari del diritto comunitario.
per iscritto. - (NL) Questa normativa consente che le impronte digitali siano incluse nei passaporti e nei documenti di viaggio in modo da permettere la verifica dell'autenticità del documento nonché l'identità del titolare.
Ho votato a favore delle modifiche proposte dal relatore. E' positivo che le impronte digitali dei bambini di età inferiore ai dodici anni possano essere rilevate soltanto nel caso in cui gli Stati membri abbiano già disciplinato questa materia. Rispetto all'alternativa proposta dalla Commissione e dal Consiglio di rilevare le impronte ai bambini di sei anni, questo è un passo avanti.
Il rilevamento delle impronte digitali ha anch'esso il suo costo. Presto dovremo sborsare 60 euro per un visto. Il rilevamento delle impronte digitali obbligatorio farà lievitare i costi in modo considerevole, il che significa che una famiglia di quattro persone che desidera recarsi all'estero dovrà spendere una somma abbastanza ingente prima di mettersi in viaggio.
Ad ogni modo, non sono d'accordo con un uso eccessivo delle impronte digitali e dei dati biometrici. Vale forse la pena adottare pratiche tanto complesse? La loro efficienza non è ancora stata dimostrata, l'uso che se ne fa non è proporzionato al risultato desiderato e comporta costi elevatissimi. Per queste ragioni ho sostenuto gli emendamenti che hanno migliorato il testo, ma in ultima battuta ho espresso la mia insoddisfazione votando contro la risoluzione legislativa.
per iscritto. - (SV) Abbiamo votato a favore della relazione presentata dall'onorevole Lambsdorff riguardante le procedure di aggiudicazione di taluni appalti pubblici nei settori della difesa e della sicurezza.
Dalla relazione risulta chiaro che gli Stati membri rappresentano l'unica autorità competente in materia di difesa e sicurezza nazionale, un aspetto che crediamo occorra sottolineare. Riteniamo che anche in questo settore si debba procedere normalmente all'aggiudicazione di appalti pubblici per lavori, forniture e servizi. Pensiamo, tuttavia, che sia una diretta conseguenza della natura di questo mercato il fatto che gli appalti pubblici non possano svolgersi interamente secondo le disposizioni della direttiva. Ciononostante, tali deroghe dovrebbero essere applicate soltanto se si dimostra una loro rilevanza per la politica di sicurezza. Riteniamo che, in questo modo, sia possibile far fronte all'uso abituale di deroghe per fini protezionistici, che sta danneggiando in particolare l'industria svedese.
per iscritto. - (EN) Alexander Graf Lambsdorff ha presentato una proposta attinente al pacchetto difesa della Commissione e riguardante l'aggiudicazione di appalti pubblici ai fini della sicurezza sia militare sia non militare, nonché concernente i contratti pubblici stipulati tra operatori comunitari. Questa proposta rappresenta un miglioramento rispetto alla direttiva del 2004 (2004/18/CE) attualmente in vigore, aumentando la flessibilità, la trasparenza nonché un aspetto essenziale come la concorrenza leale. Il mercato degli appalti pubblici nel settore della difesa è assai specifico e l'onorevole Lambsdorff ha fornito uno strumento per affrontarne la complessità.
Esistono esenzioni specifiche per alcuni obblighi relativi alla divulgazione di informazioni, qualora in contrasto con le preoccupazioni dello Stato membro in materia di sicurezza.
Sebbene gli appalti pubblici nel settore della difesa restino essenzialmente di competenza nazionale, questa proposta contribuisce a creare un mercato unico europeo dei materiali di difesa e sicurezza grazie a un contesto normativo strutturato. Si tratta di un mercato con un giro d'affari annuo di 90 miliardi di euro. L'onorevole Lambsdorff ha proposto una posizione comune con la quale concordo.
per iscritto. - (FR) Il rafforzamento della competitività dell'industria europea degli armamenti, che si presume penalizzata da mercati europei troppo angusti ed eccessivamente ripiegati su se stessi, è servita da pretesto per questa direttiva sull'apertura alla concorrenza dei contratti pubblici in questo settore.
Certamente, il testo sottoposto oggi alla nostra attenzione tiene conto di una serie di problemi sollevati dal testo iniziale della Commissione, come il suo campo di applicazione, la mancata attuazione dell'accordo dell'Organizzazione mondiale del commercio relativo ai contratti pubblici, alle soglie finanziarie e alla riservatezza.
Tuttavia, esso è in linea con la logica di Bruxelles, secondo la quale nessun settore, anche se strategico o fondamentale, può essere esente dalla sua supervisione, dalla liberalizzazione o dalla privatizzazione. Il testo non garantisce il rispetto della sovranità degli Stati membri, sebbene siano gli unici a essere legalmente responsabili della propria sicurezza nazionale. Non favorisce l'esistenza di mercati di una certa entità in Europa, dove le quote di bilancio statale destinate alla difesa vengono drasticamente ridotte. Non introduce alcun sistema di preferenza comunitaria, che da solo consentirebbe il naturale sviluppo di un vero mercato europeo. Esso rafforza la dicotomia civile/militare, così specifica dell'Europa e che ci è già costata tanto cara. Soprattutto, il testo pone le considerazioni economiche e di mercato al di sopra di qualsiasi altra cosa. Queste gravi lacune riguardanti aspetti essenziali sono la ragione della nostra opposizione.
per iscritto. - (PL) Il mercato degli appalti pubblici del settore della difesa è notevolmente frammentato e ciò ha un impatto economico negativo. L'obiettivo principale della direttiva adottata è quello di eliminare tale frammentazione e di creare un mercato comune della difesa sul territorio dell'Unione europea, considerando gli aspetti specifici del mercato della difesa e proteggendo gli interessi degli Stati membri in materia di sicurezza.
Gli Stati membri hanno basato le proprie decisioni sul presupposto che l'attuale direttiva sugli appalti pubblici tiene poco conto delle specificità degli appalti pubblici nel settore della difesa. Ciò ha comportato l'adozione, per mezzo della direttiva, di diversi strumenti sull'aggiudicazione dei contratti, la selezione degli offerenti o dei termini contrattuali imposti dagli enti aggiudicatori. I controlli previsti dalla direttiva dovrebbero, inoltre, garantire agli offerenti un'adeguata protezione giuridica, promuovere la trasparenza e la non discriminazione al momento di aggiudicare i contratti.
A mio avviso, le normative adottate rappresenteranno un contributo importante per l'apertura del mercato, prestando sempre la debita attenzione alla sicurezza nazionale. La direttiva dovrebbe altresì favorire l'ottimizzazione dei costi, sia per i bilanci nazionali sia per l'industria, nonché garantire che le forze armate siano dotate dei migliori materiali di difesa disponibili sul mercato.
per iscritto. - (EN) La delegazione conservatrice ha sostenuto con coerenza gli sforzi volti ad aprire i mercati nonché a favorire gli scambi commerciali transfrontalieri tra gli Stati membri dell'Unione europea. Accogliamo con favore il fatto che l'industria britannica avrà l'opportunità di avere accesso ai mercati dei materiali di difesa che finora erano forse rimasti chiusi alla concorrenza esterna. Ciononostante, ci rammarichiamo che aspetti positivi e pratici come questi passino in secondo piano rispetto all'obiettivo politico di creare una base industriale di difesa europea integrata e di rafforzare la politica europea di sicurezza e difesa, alla quale ci siamo regolarmente opposti.
Ci preoccupano, in particolare, le conseguenze negative che si avranno se, nonostante gli investimenti da parte dei governi nazionali e delle imprese nel settore della ricerca e sviluppo per la difesa, i successivi contratti di produzione verranno aperti alla concorrenza. Questo provvedimento annullerà la capacità di recuperare gli investimenti effettuati nella ricerca e sviluppo e non offrirà alcuna soluzione per proteggere la proprietà intellettuale, i posti di lavoro né le opportunità di esportazione. A nostro avviso, un'ulteriore fonte di preoccupazione è il possibile ripiegamento dell'Europa su se stessa, che potrebbe compromettere le relazioni nel settore dell'industria della difesa - che sono del tutto necessarie e proficue - con altri paesi, in particolare con gli Stati Uniti, ma anche con il Giappone e con Israele, tra gli altri.
per iscritto. - Egregio Presidente, onorevoli colleghi, esprimo il mio voto favorevole in merito alla relazione del collega Graf Lambsdorf, riguardante gli appalti pubblici nei settori della difesa e della sicurezza. La realizzazione di una politica europea di sicurezza e di difesa impone lo sviluppo delle capacità necessarie, ciò richiede a sua volta un'industria europea efficiente. La creazione di una base industriale e tecnologica di difesa europea e di un mercato europeo per gli equipaggiamenti di difesa vanno in questa direzione.
Queste due azioni generano le capacità necessarie per affrontare le sfide in materia di difesa globale e le sfide emergenti che riguardano la sicurezza. Per questo concordo con il collega sul fatto che la proposta della direttiva deve mirare a creare un giuridico europeo unitario che consenta agli Stati membri di applicare il diritto comunitario senza mettere a repentaglio i loro interessi di sicurezza.
Infine, sono d'accordo sull'introduzione, nella legge, di una procedura di ricorso. In questo modo si consegue l'obiettivo di garantire una tutela giudiziaria per gli offerenti interessati, promuovendo la trasparenza e la non discriminazione nell'aggiudicazione dei contratti e portando quindi a una vera e propria apertura del mercato.
per iscritto. - (PT) Ho votato a favore della relazione Schlyter riguardante le restrizioni dell'immissione sul mercato e dell'uso di talune sostanze e preparati pericolosi (diclorometano). Ritengo che la proposta di modificare la direttiva 76/769/CEE contribuirà a un'effettiva riduzione del rischio di esporre l'ambiente e gli essere umani a sostanze con proprietà pericolose, come il diclorometano (DCM), che presenta un profilo unico di effetti negativi sulla salute umana. La protezione della salute umana deve prevalere sugli interessi dell'industria.
per iscritto. - (PT) Abbiamo espresso un voto a favore del testo di compromesso, poiché questa misura può avere un influsso positivo sui lavoratori di diversi comparti industriali, segnatamente l'industria automobilistica e navale, in quanto minimizza la loro esposizione ad agenti tossici piuttosto nocivi. Il testo tratta del diclorometano (DCM), un composto chimico incolore dall'odore dolciastro, gradevole e penetrante, simile a quello dell'etere. Viene commercializzato principalmente per la fabbricazione di prodotti farmaceutici, solventi e prodotti ausiliari, svernicianti e adesivi.
Il DCM presenta un profilo unico di effetti negativi sulla salute umana e figura nella lista delle 33 sostanze prioritarie redatta secondo i termini della direttiva sulla qualità delle acque. Questa sostanza è classificata come agente cancerogeno di categoria 3. Ha un effetto narcotico e, in caso di esposizione prolungata, provoca depressione del sistema nervoso centrale, perdita dei sensi ed effetti cardiotossicologici, con un rischio diretto di morte se utilizzato in caso di cattivo impiego.
Secondo il Comitato scientifico dei rischi sanitari ed ambientali, uno dei problemi principali connessi alla tossicità del DCM consiste nel rischio che corrono gruppi particolarmente vulnerabili.
Sul mercato sono già disponibili diverse alternative agli svernicianti a base di diclorometano.
per iscritto. - (PT) Sono fondamentalmente d'accordo con l'obiettivo della proposta: ridurre i rischi derivanti dall'uso del diclorometano (DCM) da parte del pubblico in generale e dei professionisti.
Il DCM possiede un profilo unico di effetti negativi sulla salute umana: è un agente cancerogeno, ha un effetto narcotico e, in caso di esposizione prolungata, provoca una depressione del sistema nervoso centrale, perdita dei sensi ed effetti cardiotossicologici, con un rischio diretto di morte in caso di cattivo impiego.
Secondo la Commissione, tra il 1989 e il 2007, nell'Unione europea sono stati registrati 18 decessi causati dall'uso del diclorometano. Credo sia indispensabile applicare misure comunitarie intese a proibire o a sostituire questa sostanza.
In seguito alla votazione svoltasi in seno alla commissione per l'ambiente, la sanità pubblica e la sicurezza alimentare, sono favorevole a vietare l'uso del DCM da parte del pubblico in generale, ma garantendo che tale uso possa essere esercitato da professionisti, in condizioni di sicurezza.
per iscritto. - Egregio Presidente, onorevoli colleghi, comunico il mio voto favorevole sulla relazione Schlyter, concernente la modifica della direttiva del Consiglio sulle restrizioni dell'immissione sul mercato e dell'uso di talune sostanze e preparati pericolosi.
Il diclorometano, infatti, ha molti effetti negativi sulla salute umana: ha un effetto narcotico e depressivo sul sistema nervoso centrale, oltre a indurre effetti cardiotossici a elevate esposizioni. È pertanto necessario che l'attuale normativa in materia di salute e sicurezza dei lavoratori venga applicata, visto che, in tale campo, le modalità di applicazione sono inadeguate, soprattutto a causa del numero elevato, delle piccole dimensioni e della natura mobile delle imprese fornite. Concordo infine con il collega quando afferma che bisogna tenere in particolare considerazione la salute dei bambini, maggiormente suscettibili di rischi sanitari in ragione dell'alto potenziale di esposizione elevata.
per iscritto. - (PT) La votazione svoltasi oggi sulla presente relazione, che io stessa ho presentato a nome della commissione per l'occupazione e gli affari sociali, riguardante la convenzione sul lavoro nel settore della pesca dell'Organizzazione internazionale del lavoro (OIL), adottata nel 2007, è un contributo importante alla definizione di norme internazionali minime a livello mondiale che garantiscano condizioni di lavoro migliori, più sicurezza e meno incidenti mortali, in un settore che è assai pericoloso, ma anche strategico. La relazione pone la difesa della dignità e il duro lavoro dei pescatori al centro delle nostre preoccupazioni, essendo questo il settore in cui si verifica il maggior numero di incidenti mortali. Occorre notare che la relazione ha ricevuto 671 voti favorevoli e soltanto 16 voti contrari.
La convenzione n. 188 entrerà in vigore quando sarà stata ratificata da dieci dei 180 Stati membri dell'OIL, otto dei quali devono essere Stati costieri.
Vorrei sottolineare che la convenzione opera una revisione delle convenzioni riguardanti l'età minima dei pescatori, le cure sanitarie, il contratto di lavoro dei pescatori e l'alloggiamento dell'equipaggio. Inoltre, essa tratta di aspetti come la salute e la sicurezza sul lavoro, il reclutamento, il collocamento e la previdenza sociale.
per iscritto. - (SV) Il Parlamento europeo fa appello agli Stati membri affinché ratifichino la convenzione sul lavoro nel settore della pesca dell'Organizzazione internazionale del lavoro (convenzione n. 188). Detta convenzione risale al 2007 e affronta questioni importanti come l'ambiente di lavoro dei pescatori, le ore di riposo e la previdenza sociale. La decisione di ratificare o meno questa convenzione dell'OIL dovrebbe spettare agli Stati membri, nell'ambito di un processo democratico. Ho, pertanto, votato contro la relazione, poiché questa tematica non dovrebbe rientrare nelle competenze del Parlamento europeo.
per iscritto. - (PT) Attraverso la politica comune della pesca, l'Unione europea cerca di migliorare l'efficacia delle attività di pesca, di modo che il settore, a inclusione dell'acquacoltura, sia economicamente efficiente e competitivo, assicuri un livello di vita adeguato per le popolazioni che dipendono dalle attività di pesca e risponda agli interessi dei consumatori.
La convenzione n. 188 dell'OIL, adottata nel giugno del 2007, è un documento che intende consentire una concorrenza leale tra gli armatori di pescherecci, nonché offrire condizioni di lavoro dignitose ai professionisti del settore. La convenzione persegue tali obiettivi stabilendo una serie di norme internazionali minime per il settore della pesca che, in alcuni ambiti, sono di esclusiva competenza comunitaria. Risulta, pertanto, necessario proporre agli Stati membri di ratificare questa convenzione, nell'interesse della Comunità e della stessa coerenza della politica comune della pesca.
per iscritto. - Egregio Presidente, onorevoli colleghi, mi pronuncio favorevolmente alla relazione illustrata dalla collega Figueiredo, riguardante l'autorizzazione a ratificare la Convenzione sul lavoro nella pesca (2007) dell'Organizzazione internazionale del lavoro (convenzione n.188).
Il documento del 2007 ha, tra i suoi obiettivi, quello di ottenere e mantenere un livello di pari condizioni nel settore della pesca, promuovendo condizioni di vita e di lavoro dignitose per i pescatori e più eque condizioni di concorrenza nel mondo e cercando di porre rimedio al basso tasso di ratifica di molte convenzioni nel campo del lavoro in mare. A questo scopo, l'adozione di tale Convenzione rappresenta un passo avanti verso l'introduzione di condizioni di lavoro dignitose per gli addetti di questo importante e strategico settore, dato che la stessa copre diversi aspetti dell'attività professionale quali miglioramenti nelle installazioni e nelle condizioni di sicurezza sul lavoro, salari, cure sanitarie in mare e a terra, periodi di riposo, contratti di lavoro e sicurezza sociale.
Plaudo all'iniziativa della collega, infine, perché mira a far sì che le norme minime valide per tutti siano applicate universalmente, fatta salva l'esistenza di norme nei singoli Stati membri che siano più favorevoli ai lavoratori.
per iscritto. - Il mio voto è favorevole. Nell'affrontare il tema dei diritti fondamentali in UE oggi non possiamo tuttavia esimerci dal richiamare i terribili fatti di Gaza. Quanto sta accadendo in Medio Oriente impone all'UE un'attenzione costante sul tema del rispetto dei diritti umani fondamentali, purtroppo a rischio in queste ore. Ritengo infatti che l'autorevolezza e la solidità delle istituzioni comunitarie nelle difficili trattative che spero possano progredire, dipendono anche dalla qualità della democrazia che siamo in grado di garantire all'interno dell'UE.
Il pericolo che anche in Europa la lotta al terrorismo possa sfociare nel mancato rispetto dei diritti e delle libertà fondamentali è purtroppo concreto. Guardo con speranza alle dichiarazioni del presidente eletto degli Usa, Barack Obama, in merito all'avvio di una collaborazione sul tema tra Europa e Stati Uniti. Nel complesso insieme di aspetti che compongono il quadro dei diritti inviolabili dell'uomo; infine, ritengo che un'attenzione particolare vada dedicata ai soggetti più deboli, bambini, anziani, migranti, giovani in cerca di lavoro.
per iscritto. - (EN) I conservatori desiderano ricordare la propria opinione, immancabilmente sostenuta, secondo cui la Carta dei diritti fondamentali non dovrebbe essere giustiziabile. In questo contesto, riteniamo che molte delle questioni affrontate dalla presente relazione rientrino nella competenza degli Stati membri e che non siano questioni sulle quali l'Unione europea dovrebbe cercare di imporre una propria politica. La relazione include altresì una serie di aspetti che riguardano questioni legate alla coscienza dell'individuo, per esempio, la raccomandazione implicita dell'eutanasia e la depenalizzazione delle droghe pesanti. Per queste ragioni, non possiamo votare a favore di questa relazione.
per iscritto. - Il mio voto negativo finale non è causato tanto dal contenuto del rapporto in questione, quanto dalle sue omissioni.
Non è possibile discutere di diritti umani senza parlare del primo e fondamentale: il diritto alla vita. Ogni anno nei 27 Paesi vengono distrutti circa un milione e duecentomila esseri umani con l'aborto volontario. Si tratta di una cifra drammatica, alla quale va aggiunto il numero degli aborti illegali e quello incalcolabile degli embrioni umani distrutti con l'uso della tecnica della fecondazione in vitro. È doveroso prendere atto della diversità di opinioni su questo problema, ma è certo che esso investe alla radice la cultura dei diritti umani. La risoluzione, invece, non solo ignora questo problema, ma cerca di farlo dimenticare, concentrando l' attenzione soltanto sulla "salute riproduttiva e sessuale" della donna.
Nessuno può essere contrario alla salute della donna, specie se giovane, gestante e madre, ma questo non può giustificare la totale dimenticanza del diritto dei figli. D'altronde è noto che, surrettiziamente, il linguaggio "salute riproduttiva e sessuale" viene usato per comprendervi l'aborto inteso come diritto e come servizio sociale.
per iscritto. - (RO) Ho votato contro la relazione presentata dall'onorevole Catania in quanto non concordo con l'articolo 49, un articolo controverso che incoraggia a gestire i problemi delle "comunità nazionali minoritarie tradizionali” mediante "soluzioni di autogoverno (autonomia personale-culturale, territoriale, regionale)”.
Sostengo i diritti delle persone che appartengono alle minoranze, tuttavia respingo categoricamente l'idea di un'autonomia territoriale basata su criteri etnici e il concetto di diritti collettivi delle minoranze, un'idea che nella pratica è stata la scintilla del separatismo etnico e dei conflitti interetnici. Inoltre, concetti vaghi e controversi come "autogoverno” e "autonomia culturale” potrebbero anch'essi provocare conflitti. Tali concetti si spingono oltre le attuali norme europee di diritto internazionale relativamente ai diritti dei cittadini appartenenti a minoranze nazionali, e ci portano su un terreno controverso.
Ritengo che gli Stati membri dell'Unione europea abbiano il diritto sovrano di decidere da soli fino a che punto accettare o respingere tali concetti. In effetti, l'Unione europea deve rispettare e garantire la sovranità e l'integrità degli Stati membri.
per iscritto. - (PL) Sebbene il desiderio di rispettare i diritti umani sia uno dei pilastri di tutti gli Stati e le organizzazioni internazionali, questa relazione sulla situazione dei diritti fondamentali nell'Unione europea 2004-2007 costituisce una scandalosa violazione di quegli stessi diritti in Europa. Per questa ragione non ho potuto votare a suo favore nella votazione di oggi. E non è tutto: l'autore della relazione tenta di imporre agli Stati membri una particolare visione del mondo e non posso accettarlo.
per iscritto. - (EN) L'UKIP si oppone alla mutilazione genitale femminile, all'omofobia, al razzismo e alla xenofobia. Tuttavia, siamo anche contrari al controllo dei diritti fondamentali da parte dell'Unione europea. Il Regno Unito è già dotato di leggi e di garanzie in materia di diritti umani perfettamente valide. L'Unione europea non è democratica e, pertanto, non può fungere adeguatamente da custode dei diritti delle persone. Inoltre, il diritto familiare è di competenza degli Stati membri e non rientra nella giurisdizione dell'Unione europea. La possibilità di incriminare chi fa uso di stupefacenti deve essere regolamentata dai singoli Stati membri e l'Unione europea non dovrebbe cercare di deviare il corso della giustizia.
per iscritto. - (PT) Per alcuni anni il Consiglio ha presentato al Parlamento europeo una relazione annua sulla situazione dei diritti fondamentali nell'Unione europea, alla quale il Parlamento ha risposto redigendo una relazione d'iniziativa.
Per la prima volta, questa relazione è stata stilata tenendo conto dei risultati ottenuti dall'Agenzia per i diritti fondamentali. Essa riveste particolare importanza dato che, dal 2003, non è stata approvata nessuna relazione su questo argomento.
Ritengo che il relatore abbia sviluppato eccessivamente alcuni argomenti, che erano già stati discussi da altre relazioni. Inoltre, vari punti sono piuttosto controversi e, poiché vanno chiaramente contro i miei principi, su di essi ho espresso un voto contrario.
Ciononostante, vi sono molti altri punti su cui concordo pienamente e per questa ragione mi sono astenuto, non solo perché credo che il testo sia stato notevolmente migliorato dall'ottimo lavoro svolto dall'onorevole Gál, ma anche perché non potrei mai in nessuna circostanza, in coscienza, votare contro una relazione che difende i diritti fondamentali.
per iscritto. - (RO) Ho espresso un voto contrario su questa relazione in quanto propone un'impostazione che incoraggia gli aborti multipli, i matrimoni tra persone dello stesso sesso e l'autonomia sulla base di criteri etnici.
per iscritto. - (EN) Do il mio sostegno a questa relazione, che contiene raccomandazioni su un vasto numero di questioni, dalla discriminazione all'immigrazione, dai diritti sociali alla parità di genere.
Essa prende atto del fatto che le raccomandazioni presentate da questo Parlamento nella relazione sulle attività di trasporto e detenzione illegale effettuate dalla CIA nell'Unione europea (febbraio 2007) non sono state ancora recepite dagli Stati membri e dalle istituzioni comunitarie. La lotta contro il terrorismo non può mai essere utilizzata per limitare la tutela dei diritti umani e delle libertà fondamentali. Anzi, difendere i diritti umani significa precisamente lottare contro il terrorismo sia in termini di cause sia di effetti. A questo proposito, accolgo con favore la dichiarazione del presidente eletto degli Stati Uniti Barack Obama riguardo alla chiusura della struttura detentiva di Guantanamo Bay e all'intenzione di non ricorrere mai più alla pratica dei trasferimenti e delle detenzioni illegali.
La relazione suggerisce, inoltre, di sensibilizzare l'opinione pubblica circa il diritto delle donne di esercitare appieno i propri diritti sessuali e riproduttivi, facilitando l'accesso alla contraccezione per prevenire le gravidanze indesiderate nonché gli aborti illegali ad alto rischio, e il diritto di combattere la pratica della mutilazione genitale femminile.
Inoltre, la relazione invita gli Stati membri a intraprendere azioni legislative per superare la discriminazione nei confronti delle coppie omosessuali attraverso il loro riconoscimento. Gli Stati membri che già si sono dotati di normative che disciplinano le unioni tra persone dello stesso sesso dovrebbero attivarsi per dare riconoscimento a disposizioni analoghe adottate da altri Stati.
per iscritto. - (EN) Ho dato il mio sostegno alla relazione Catania sulla situazione dei diritti fondamentali nell'Unione europea (2004-2008). In particolare, ho votato a favore del paragrafo 32, il quale chiede che sia rispettata la sentenza della Corte europea sull'Organizzazione dei Mujaheddin del popolo dell'Iran (OMPI). Tale sentenza ha richiesto che l'OMPI fosse tolta dalla lista del terrore dell'Unione europea.
Io non voglio perorare la causa di questa organizzazione. Ho smesso molto tempo fa di sottoscrivere le loro dichiarazioni riguardo alla situazione in Iran, che trovavo sempre meno credibili, specialmente dopo aver partecipato a una delegazione della commissione per gli affari esteri in missione a Teheran. In quell'occasione ho potuto riscontrare di persona l'emergente opposizione riformista al regime fondamentalista e integralista iraniano.
Ciononostante, non è necessario sostenere l'organizzazione per deplorare la mancata applicazione del parere della Corte, secondo il quale l'azione dell'OMPI non dà adito alla loro inclusione o alla loro permanenza sulla lista del terrore, facendo sì che su di loro ricadano tutte le conseguenza repressive del caso.
per iscritto. - (PL) La relazione sulla situazione dei diritti fondamentali nell'Unione europea 2004-2008 riconosce che un'efficace protezione e promozione dei diritti fondamentali costituisce la base della democrazia europea. Tuttavia, la commissione parlamentare osserva che, in più occasioni, gli Stati membri hanno rifiutato il controllo da parte dell'Unione europea delle rispettive politiche in materia di diritti umani e hanno collocato la protezione dei diritti umani in un ambito strettamente nazionale, mettendo così a repentaglio la credibilità dell'Unione europea in materia di protezione dei diritti fondamentali sulla scena internazionale.
La Commissione europea dovrebbe, pertanto, pensare a incoraggiare gli Stati membri a una più stretta cooperazione, invitandoli a includere nelle future relazioni sui diritti umani non soltanto un'analisi della situazione del mondo in generale, ma anche dei singoli Stati membri. Merita altresì attenzione una serie di proposte mirate a contrastare con efficacia le politiche discriminatorie nell'Unione europea, sottolineando che le pari opportunità sono un diritto fondamentale di ogni cittadino e non un privilegio. E' fonte di turbamento pensare che circa il 20per cento dei minori dell'Unione europea vivono al di sotto della linea di povertà e che molti di essi provengano da famiglie monoparentali o da famiglie i cui genitori siano cittadini extracomunitari. A questo proposito bisogna adottare strumenti adeguati per garantire l'accesso ai diritti, concentrandosi in particolare sulle esigenze dei minori, e occorre che gli Stati membri adottino misure efficaci per affrontare la povertà.
per iscritto. - (FR) La relazione Catania è a dir poco allarmante. E' un catalogo di tutti i diritti, i privilegi e i diritti esorbitanti della legge ordinaria che, a quanto afferma il relatore, dovrebbero essere necessariamente concessi alle minoranze, specialmente se non europee. Si tratta di un elenco di istruzioni intese a distruggere le identità nazionali e regionali, i valori, le tradizioni e le culture dei nostri paesi, nonché a discriminare sistematicamente e istituzionalmente gli europei nei loro stessi paesi. E' un attacco al nostro diritto inalienabile all'autodeterminazione, che viene garantito a tutte le nazioni eccetto la nostra.
Inoltre, la relazione tocca l'apice dell'ipocrisia per un'istituzione che compie discriminazioni quotidiane in nome delle proprie idee politiche e che applica, senza la riflessione e il giudizio necessari, l'etichetta di "presunto colpevole” ad alcuni dei suoi membri, come nel caso dell'onorevole Vanhecke e del sottoscritto, che siamo vittime di una caccia alle streghe nei nostri rispettivi paesi.
Non siamo qui per difendere principalmente queste minoranze visibili e rumorose, che chiedono sempre più privilegi e che stigmatizzano paesi e popolazioni che sono così cortesi o così sciocchi da accoglierli. Siamo qui per difendere il nostro, ossia i cittadini delle nostre nazioni, questa vasta maggioranza - per ora - di europei che ai vostri occhi sono invisibili, privi di voce e meritevoli di disprezzo.
per iscritto. - (PL) Ho votato contro la relazione sulla situazione dei diritti fondamentali nell'Unione europea 2004-2008 stilata dall'onorevole Giusto Catania, poiché l'autore non ha tanto presentato una descrizione della situazione degli ultimi quattro anni, quanto piuttosto ha espresso il proprio parere, suggerendo e persino tentando di imporre agli Stati membri norme che rientrano esclusivamente nella loro competenza nazionale. Non credo che i paesi dell'Unione europea possano essere costretti a promulgare leggi che risultino essere inaccettabili per l'opinione pubblica nazionale.
La definizione stessa di "matrimonio” dovrebbe essere riservata alle unioni tra uomo e donna. La proposta dell'onorevole Catania non avrà come conseguenza la tolleranza verso i comportamenti omosessuali (che trova il mio sostegno), ma piuttosto la discriminazione contro i rapporti biologici fondamentali, ovvero quelli eterosessuali. In sostanza, dobbiamo chiederci se l'obiettivo non sia in realtà quello di limitare i diritti della famiglia nel suo significato tradizionale di nucleo composto da madre, padre e figli. Ciò fa sì che argomenti strettamente personali relativi alla sfera sessuale di una persona diventino atti politici, anche se ciò dovesse avvenire mediante la dimostrazione pubblica della propria omosessualità, per esempio avvalendosi delle cosiddette "love parade”.
A mio avviso, questa relazione, utilizzando formulazioni come "diritti riproduttivi”, che nel significato attuale delle leggi internazionali includono l'aborto a richiesta, spalanca le porte a pratiche di questo genere.
per iscritto. - (HU) Ritengo che la relazione presentata dall'onorevole collega sia di particolare rilevanza, poiché i diritti umani costituiscono uno dei pilastri dei valori contenuti nei trattati dell'Unione europea. Oltre alla democrazia e allo stato di diritto, il rispetto dei diritti umani è ciò che chiediamo ai paesi candidati. Al contempo, nelle nostre relazioni internazionali poniamo l'accento sull'affermazione dei diritti universali e inalienabili. Nonostante questo impegno, l'Unione europea sarà un difensore dei diritti umani globale e credibile soltanto se sul proprio territorio si avvarrà sempre di ogni strumento disponibile per difendere i valori espressi nella Carta dei diritti fondamentali.
La relazione dedica una sezione separata ai rom, la minoranza più numerosa dell'Unione europea, nonché quella più colpita dall'esclusione sociale. E' responsabilità congiunta degli Stati europei mettere a punto una strategia generale e unitaria per far fronte ai problemi dei rom, che vivono per la maggior parte in deplorevoli condizioni di indigenza. Serve un programma quadro con obiettivi mirati e chiari e scadenze precise, un programma che si avvalga di meccanismi di controllo e di valutazione efficaci.
Va elaborato un programma che, indipendentemente dai partiti e dall'avvicendarsi dei governi, affronti simultaneamente problemi quali l'istruzione, gli alloggi, la sanità e la discriminazione e che si faccia carico delle politiche poco soddisfacenti praticate negli Stati membri; un programma di questo tipo dovrebbe poter costituire la base di un'azione immediata da condurre nelle regioni in crisi. Se possiamo aiutare milioni di rom a diventare cittadini europei a pieno titolo, nonché parte della Comunità europea in senso spirituale, compiremo un balzo in avanti verso la coesione sociale del continente.
per iscritto. - (LT) Una delle libertà fondamentali dei cittadini dell'Unione europea è la libera circolazione. Credo che tutti i cittadini dell'Unione abbiano lo stesso diritto di partecipare alla vita politica comunitaria e di esprimere liberamente le proprie opinioni e orientamenti. Tali libertà hanno acquisito un'importanza ancora maggiore dopo l'allargamento dell'Unione europea a est, considerando che, dopo l'adesione dei paesi dell'Europa orientale, l'immigrazione economica dai nuovi Stati membri verso i paesi occidentali si è notevolmente intensificata. La Lituania, da parte sua, primeggia per il numero di emigranti dal suo ingresso nella Comunità. Quando ho incontrato la comunità lituana a Londra, ho appreso che molti di essi programmano di restare nel Regno Unito a lungo temine, specialmente quanti hanno formato una famiglia in quel paese e stanno iscrivendo i figli a scuola. Mi risulta che tale tendenza sia rispecchiata anche dalle statistiche. La situazione è simile anche in altri paesi dell'Unione dove esiste un'immigrazione lituana. Ritengo sia particolarmente importante garantire il diritto di questi cittadini di prendere parte alle elezioni del Parlamento europeo nel paese in cui risiedono attualmente.
Desidero, inoltre, sottolineare che la partecipazione dei cittadini alle questioni comunitarie e alle elezioni del Parlamento europeo non sta crescendo, anzi. L'Unione europea si sta allontanando sempre più dai propri cittadini. Tenendo questo a mente, credo che, una volta concesso ai cittadini dell'Unione europea il diritto di votare alle elezioni del Parlamento europeo nel proprio paese di residenza, crescerà la fiducia di tutti nelle istituzioni comunitarie. Per le suddette ragioni, ho votato a favore dell'emendamento n. 45.
per iscritto. - (PL) Ho espresso un voto contrario riguardo alla relazione presentata dall'onorevole Giusto Catania sulla situazione dei diritti fondamentali nell'Unione europea (2004-2008). Ho votato contro la relazione non perché io non sostenga i diritti fondamentali. Al contrario, ritengo che siano di straordinaria importanza per l'Unione europea e per il mondo intero. Il problema sta nel fatto che la relazione Catania è dannosa per l'attuazione dei diritti fondamentali. Perché succede questo? Perché la richiesta della legislazione europea di combattere l'omofobia o di riconoscere le coppie omosessuali non riguarda i diritti fondamentali. Se è necessario introdurre normative che regolamentino tali ambiti, esse dovrebbero essere trattate in una relazione completamente separata. Il Parlamento europeo non può estendere de facto la definizione di diritto fondamentale, in quanto non possiede l'autorità di emanare norme di diritto internazionale. Inoltre, alcuni Stati membri non concordano con un'interpretazione estesa dei diritti fondamentali. Si tratta, pertanto, di nient'altro che di un gesto politico e di una pia illusione.
Il pericolo sta nel fatto che, in questo ambito, gli Stati membri decidono - com'è giusto che sia - autonomamente. L'imposizione di opinioni in questo settore rappresenterebbe uno schiaffo alla coesione dell'Unione europea. Non mi piace l'omofobia, tuttavia è assurdo legiferare contro di essa nel diritto comunitario. Qualora l'Unione europea decidesse di affrontare il tema dell'omofobia, si potrebbe sostenere allo stesso modo che essa ha il dovere di discutere di qualsiasi atteggiamento discriminatorio nei confronti di polacchi, russi, tedeschi, francesi o nei confronti dell'Islam o del Papa; dovrebbe parlare di anticlericalismo, di anticattolicesimo e di una varietà di altri atteggiamenti e comportamenti. Inoltre, costringere gli Stati membri ad accettare la legalità dei matrimoni omosessuali potrebbe essere ancora più pericoloso.
per iscritto. - (EN) Ho votato contro l'emendamento n. 103 della relazione Catania, che proponeva che i residenti immigrati di lungo periodo possano partecipare alle elezioni del Parlamento europeo nonché alle elezioni locali, allo scopo di promuovere l'integrazione sociale e politica.
In effetti, le elezioni del Parlamento europeo equivalgono alle elezioni del parlamento nazionale. Parteciparvi è diritto dei cittadini. Altrimenti, la cittadinanza perderebbe il suo significato e i residenti immigrati perderebbero anche gli incentivi a richiedere la cittadinanza. Soltanto così sarà possibile conservare l'equilibrio fondamentale tra diritti e responsabilità di cui possono godere soltanto i cittadini.
per iscritto. - (FI) Le diverse politiche degli Stati membri in materia di questioni etiche ha dato vita in seno ai gruppi politici, specialmente nel nostro, proprio al genere di dibattito di ampio respiro che ci saremmo potuti attendere. Posso soltanto dire che concordiamo sul fatto di non concordare e che questo dimostra in maniera esemplare quanto sia varia l'Europa: occorre lasciar spazio alle diversità di opinioni. Per molti versi, ammiro le posizioni fondamentali del mio gruppo.
Per quanto riguarda il paragrafo 61, invece, vorrei dire quanto segue. Resterei perplessa se qualcuno fosse contrario sia a sensibilizzare l'opinione pubblica circa il diritto alla salute sessuale e riproduttiva (che, in genere, è un eufemismo per riferirsi al diritto di aborto) sia a parlare di facilitare l'accesso alla contraccezione per prevenire gravidanze indesiderate e aborti. Lo dico con il massimo rispetto e desidero ringraziare ancora una volta tutti i partiti per aver reso possibile questo proficuo scambio di idee.
per iscritto. - (EL) Il gruppo parlamentare del PASOK al Parlamento europeo ha votato a favore della relazione Catania sulla situazione dei diritti fondamentali nell'Unione europea, tuttavia desidera sottolineare il proprio dissenso riguardo al paragrafo 49 e al relativo emendamento n. 35.
per iscritto. - (FR) Affidare una relazione come questa a un parlamentare comunista è una provocazione per le centinaia di milioni di vittime del comunismo. In questa relazione, l'onorevole Catania mostra di essere ispirato, è vero, da un'ideologia meno brutale del comunismo, ma ugualmente totalitaria: l'eurointernazionalismo. Infatti, il suo testo nega i diritti umani più fondamentali:
il diritto di ogni bambino di avere un padre e una madre, facendo appello agli Stati affinché applichino il "principio di riconoscimento reciproco per le coppie omosessuali, sposate o legate da un'unione civile registrata”;
il diritto delle nazioni europee di autodeterminarsi e di restare se stesse, irriso dalle proposte che intendono aprire ancora di più l'Europa all'immigrazione mondiale, uno sviluppo a cui i cittadini dei nostri paesi dovranno adattarsi;
la democrazia, dato che la relazione asserisce di essere conforme al trattato di Lisbona, che è stato respinto dall'elettorato irlandese.
Ora più che mai, salvaguardare le libertà e l'identità delle nostre nazioni richiede la costruzione di una nuova Europa, l'Europa delle nazioni libere e sovrane.
per iscritto. - (SV) Junilistan è dell'avviso che la tutela delle libertà e dei diritti fondamentali sia di estrema importanza, sia nell'Unione europea sia al di fuori di essa. E' essenziale che gli Stati membri dell'Unione europea rispettino le libertà e i diritti fondamentali, ed è chiaro che non possiamo lasciare che siano gli Stati membri a monitorare se stessi. Ciononostante, Junilistan è critico riguardo alla creazione di una nuova agenzia europea in questo ambito e circa il desiderio di condurre una "politica esterna”. Pensiamo che le Nazioni Unite - e non l'Unione europea - con la loro portata mondiale e la lunga esperienza e competenza, siano l'istituzione più adatta a monitorare e attuare le misure che si renderanno necessarie.
Pertanto, ho scelto di votare contro la relazione nel suo complesso, sebbene io sia molto ben disposto verso alcuni punti della proposta, ai quali ho dato il mio sostegno. Accolgo con favore il fatto che la relazione affronti l'ingiusto trattamento dei prigionieri rinchiusi presso la struttura detentiva americana di Guantanamo. Le alternative sono soltanto due: processarli o metterli in libertà.
Sono assai preoccupato per la particolare vulnerabilità degli esponenti di diverse minoranze e ritengo che occorra agire, tanto a livello nazionale quanto a livello internazionale. Ho votato a favore di questo aspetto della relazione, tuttavia nutro un certo scetticismo sul fatto che un quadro giuridico europeo sia una buona soluzione per il problema.
per iscritto. - (RO) La relazione sulla situazione dei diritti fondamentali nell'Unione europea contiene emendamenti che io stesso ho presentato e che ritengo importanti per i cittadini rumeni (per esempio, l'emendamento riguardante l'abolizione delle restrizioni del mercato del lavoro imposte ai cittadini dei nuovi Stati membri).
Inoltre, concordo con molti dei punti esposti dalla relazione, come la strategia per l'inclusione dei rom, la tutela delle minoranze, i diritti dei lavoratori migranti e la tutela dei minori.
Ciononostante, la relazione comprende altresì riferimenti che sollevano dubbi su alcuni principi fondamentali della società rumena (per esempio, il fatto di considerare la famiglia un pilastro portante della società) o che violano le leggi rumene (come il consumo di stupefacenti).
per iscritto. - (EN) Saluto con favore questa risoluzione, che delinea e sintetizza le principali preoccupazioni sullo stato dei diritti fondamentali nell'Unione europea, nonché le raccomandazioni che essa contiene per l'avanzamento dei diritti umani negli Stati membri.
per iscritto. - (EN) La relazione Catania sulla situazione dei diritti fondamentali nell'Unione europea nel periodo 2004-2008 sottolinea la necessità di tutelare i diritti delle minoranze, per combattere ogni discriminazione nei confronti delle categorie vulnerabili.
Accolgo con favore questa relazione che include importanti elementi tratti dalla dichiarazione scritta 111 sul diritto a un alloggio decoroso, adottata dal Parlamento europeo nell'aprile 2008.
Mi compiaccio, in particolare, per l'appello lanciato dalla relazione per l'introduzione di piani di emergenza per l'inverno destinati ai senzatetto, per una definizione quadro della condizione di senzatetto e per la raccolta di dati statistici affidabili sui senzatetto nell'Unione europea.
Risolvere il problema dei senzatetto è una questione fondamentale per l'Unione europea. Questa relazione rappresenta un ulteriore passo avanti, volto a far sì che il Consiglio europeo, la Commissione europea e gli Stati membri intervengano in merito alla situazione dei senzatetto.
Da ultimo, il trattato di Lisbona non farà progredire la situazione dei diritti fondamentali nell'Unione europea. Sostenere questa relazione non significa dare sostegno al trattato. In effetti, il fatto che il Parlamento europeo si sia rifiutato di rispettare il "no” irlandese contraddice lo spirito della Carta.
per iscritto. - (DE) Se il popolo di uno degli Stati membri dell'Unione europea decide di permettere alle coppie omosessuali di sposarsi, di unirsi in un'unione civile registrata oppure di adottare bambini, gli altri Stati membri non devono essere obbligati a fare lo stesso. Se le alte cariche religiose o i politici non sono, in virtù delle loro convinzioni, granché entusiasti dell'omosessualità - per usare un'espressione conforme ai dettami del "politicamente corretto”- essi non devono essere condannati o perseguitati per tali idee. Lo stesso vale per lo spettro del razzismo che viene prontamente agitato contro chiunque attiri l'attenzione sulle aberrazioni relative all'asilo e ai cittadini stranieri.
Invece, in modo subdolo e poco democratico, si è tentato di imporre le unioni omosessuali agli Stati membri e forse questo è un assaggio di ciò che ci aspetta se applicheremo il trattato di Lisbona. Chiunque osi criticare l'omosessualità o attiri l'attenzione su quanto avviene in relazione all'asilo e alla convinvenza con i cittadini extracomunitari va stigmatizzato come criminale, in violazione del diritto umano della libertà di espressione. La relazione Catania, pertanto, va respinta senza esitazione.
per iscritto. - (RO) La relazione presentata dall'onorevole Catania è ricca di interpretazioni e di raccomandazioni di carattere generale che riguardano la situazione dei diritti fondamentali negli Stati membri dell'Unione europea. Ciononostante, la base giuridica di cui abbiamo bisogno esiste: la Carta dei diritti fondamentali dell'Unione europea e la convenzione europea per la salvaguardia dei diritti dell'uomo e delle libertà fondamentali. Attualmente, la nostra priorità non consiste nell'aggiungere nuove norme, ma nel far sì che quelle esistenti siano operative ed efficaci.
Una delle questioni affrontate dalla relazione è la libera circolazione del lavoro, di cui, sfortunatamente, non tutti i cittadini europei possono godere ugualmente. Sebbene il biennio delle restrizioni del mercato del lavoro imposte sugli Stati membri sia giunto a scadenza alla fine del 2008, sei Stati membri hanno prorogato le restrizioni per la Romania e la Bulgaria per altri tre anni, giustificando tale decisione con l'attuale crisi finanziaria. La relazione non tratta esplicitamente di questo problema, anche se esso implica un trattamento differenziato tra i cittadini dell'Unione europea, che non è giustificato in questa occasione.
per iscritto. - (RO) Ho espresso un voto contrario su questa relazione poiché, oltre ad almeno dieci punti criticabili (per usare un eufemismo), essa contiene un riferimento inaccettabile alla raccomandazione 1201 del Consiglio d'Europa. Detta raccomandazione non dovrebbe essere menzionata senza spiegare con precisione come va interpretata, poiché potrebbe sembrare che sia intesa a garantire diritti collettivi alle minoranze o a riconoscere le autonomie territoriali in base a criteri etnici. Accolgo con favore l'approvazione dell'emendamento n. 35, che è molto ragionevole, sebbene a mio avviso non possano essere accettati alcuni aspetti della relazione.
per iscritto. - (EL) La relazione cerca di nascondere il cosiddetto deficit democratico e sociale dell'Unione europea che, per sua stessa natura, è profondamente reazionaria, in modo da renderla più appetibile e attenuare l'insoddisfazione causata dalla sua politica contraria alla base. Essa include e accoglie favorevolmente tutti i principi e le istituzioni reazionari adottati dall'Unione europea, come pure le quattro libertà contenute nel trattato di Maastricht, cercando di rendere la loro applicazione efficace.
La relazione si basa principalmente sulla Carta dei diritti fondamentali dell'Unione europea che accompagna il trattato di Lisbona, il quale è ostile alla base e, in materia di tutela di diritti, si colloca al di sotto di molti Stati membri. Essa è fondamentalmente una rassegna di idee e un vago elenco di desiderata, descrive i diritti fondamentali, come il lavoro, l'istruzione e la salute, semplicemente come "opportunità” da garantire a tutti senza eccezioni, il che è impossibile da realizzare nella pratica. Inoltre, nei punti in cui diventa più specifica, la relazione propone di affrontare soltanto alcuni casi estremi di povertà, di discriminazione o altro, tramite misure quali la definizione di un salario minimo e così via. Infine, l'assenza di un qualsiasi riferimento a decisioni antidemocratiche e ai casi di incriminazione dei cittadini, come il divieto dei partiti comunisti e di altre organizzazioni nonché la detenzione di esponenti comunisti e di altri dissidenti negli Stati membri dell'Unione europea, dell'Europa centrale e del Baltico, è rivelatrice della vera natura della relazione.
per iscritto. - (EL) Ho votato a favore della relazione sulla situazione dei diritti fondamentali in Europa, poiché ritengo che essa tocchi uno dei problemi essenziali della nostra struttura unificante, muovendo una critica costruttiva. La discriminazione in materia di diritti umani si basa essenzialmente sul sesso, sull'età, sull'origine o sull'orientamento sessuale di chi è oggetto di discriminazione, come sottolinea correttamente la relazione. Il problema diventa più grave quando le vittime di tali violazioni non possono reagire, principalmente perché si trovano internate in istituti psichiatrici, case di cura o strutture simili. L'Europa non può restare indifferente dinanzi a questa situazione, specialmente considerando che il rafforzamento della tutela dei diritti umani contribuirà a consolidare lo spazio europeo di libertà e sicurezza. Di conseguenza, data la natura non vincolante della Carta dei diritti fondamentali e viste le difficoltà incontrate dai singoli cittadini nell'adire le Corti comunitarie, non posso che accogliere con favore le proposte avanzate dall'onorevole Catania circa l'istituzione dell'obbligo generale per le istituzioni comunitarie di tener conto dei diritti umani nell'espletamento delle loro funzioni, nonché riguardo alla creazione di un'agenzia specializzata in materia.
per iscritto. - (SK) Il problema di questa relazione sta nel fatto che essa affronta una serie di questioni delicate. Sebbene la relazione presenti varie raccomandazioni riguardanti diversi settori, inclusi i diritti delle minoranze, ancora una volta il relatore ha incluso nella relazione la questione della salute riproduttiva.
Gli emendamenti e le integrazioni proposte riguardo alla salute riproduttiva, su cui il Parlamento europeo ha espresso il proprio voto favorevole, negano il diritto alla vita e violano il principio di sussidiarietà. Il rispetto per tutti i bambini non nati e la necessità di proteggere la vita umana a partire dal concepimento sono questioni di principio, dal mio punto di vista. Non concordo sul fatto che dovremmo adottare decisioni a livello europeo su questioni rispetto alle quali gli Stati membri hanno posizioni diverse, basate sulle loro tradizioni cristiane. Non sono d'accordo sul fatto che l'Unione europea debba obbligare la Slovacchia, la Polonia, l'Irlanda e altri Stati membri ad approvare l'aborto o l'eutanasia, che non sono consentiti dalle loro leggi nazionali. A livello europeo, succede sempre che si parli soltanto del diritto della madre di decidere sulla vita o sulla morte del bambino, dimenticando il diritto alla vita del bambino non nato.
Per questi motivi ho votato contro la relazione sulla situazione dei diritti fondamentali nell'Unione europea 2004-2008.
per iscritto. - (RO) Non serve dire che il PPE e il PD-L (Partito democratico liberale rumeno) valutano positivamente e rispettano i diritti umani fondamentali, prendendo una posizione netta quando questi vengono violati.
Ho votato contro la relazione Catania sulla situazione dei diritti fondamentali nell'Unione europea 2004-2008 in quanto la relazione è andata oltre il proprio mandato, presentando raccomandazioni e commenti che superano il periodo 2004-2008 a cui si sarebbe dovuta limitare. Invece di affrontare casi specifici di violazioni di diritti umani, la relazione Catania presenta dei commenti, raccomandando agli Stati membri di introdurre normative in contrasto con le leggi nazionali. Per esempio, negli articoli 38 e 76 si menzionano i matrimoni omosessuali, un concetto che viola non soltanto le nostre idee religiose, ma anche i nostri convincimenti giuridici e razionali.
L'articolo 149 propone di legalizzare il consumo di sostanze illecite, il che è in contrasto con il diritto penale rumeno.
Sebbene sia lodevole l'iniziativa di presentare una relazione sulla situazione dei diritti umani nell'Unione europea e alcuni punti sollevati dalla relazione siano addirittura corretti, i motivi appena spiegati mi hanno spinto a esprimere un voto contrario.
per iscritto. - (PT) Pensare che i diritti fondamentali siano pienamente garantiti e protetti nell'Unione europea e negli Stati membri sarebbe un errore di valutazione e risulterebbe dannoso per l'azione politica. I diritti fondamentali, persino nelle società libere e democratiche, vanno protetti e promossi. Ciononostante, sono varie le questioni sollevate da questa relazione e da questo dibattito.
In primo luogo, esiste la supervisione della tutela di tali diritti a livello nazionale. In una società come la nostra, questa funzione è esercitata principalmente a livello nazionale, naturalmente ferma restando la possibilità di presentare ricorso a livello europeo, che esiste. Tra il dovere delle istituzioni di garantire i trattati e la sovranità nazionale, vi è spazio affinché ciascuna parte possa svolgere la propria funzione senza interferire con la natura istituzionale dell'Unione europea.
Inoltre, questa relazione purtroppo non traccia una chiara distinzione tra i diritti fondamentali e quelle che sono scelte ideologiche relative all'organizzazione della società. E' interessante tenere un dibattito su questi aspetti. Tuttavia, il tentativo di imporre tali posizioni agli Stati membri, contro la loro volontà espressa democraticamente e contro il principio di sussidiarietà, prova esattamente quali siano i rischi di portare a livello comunitario ciò che appartiene alla sfera nazionale. Per tale ragione, e perché non concordo con gran parte del suo contenuto, ho votato contro la relazione.
per iscritto. - (PT) Se fossi stato a favore della campagna del "no” nel referendum irlandese, la relazione Catania e i suoi sostenitori avrebbero meritato il mio plauso. Essa rappresenta una grossolana mancanza di rispetto per il principio di sussidiarietà e calpesta a tal punto le regole istituzionali dell'Unione europea e i poteri degli Stati membri che dà ragione a tutti coloro che alimentano la diffidenza nei confronti della voracità politica di Bruxelles. Attaccare le clausole di salvaguardia, che sono espressione diretta dei trattati e garanzia fondamentale della democrazia degli Stati membri, come strumenti per "codificare pratiche discriminatorie” è patetico e mette seriamente a repentaglio i diritti fondamentali di cittadinanza.
Sostenere che la sottoscrizione delle convenzioni internazionali da parte della maggioranza di Stati membri ponga l'obbligo di rispettarle in capo all'intera Unione europea è una totale assurdità giuridica, un tuffo nelle tenebre che va oltre il federalismo più estremo. Respingo altresì l'affermazione assolutamente distorta riguardo alla presunta "mancanza di credibilità” dell'Europa, destinata a condurci a una "inferiorità tattica”: qualsiasi siano i problemi specifici che possa avere, l'Europa non è il Sudan, né la Repubblica popolare cinese, né Cuba, né la Somalia o la Corea del Nord. In breve, la relazione divaga in ambiti di lotta politica che non hanno nulla a che vedere con i diritti fondamentali, perdendo così credibilità, coerenza ed efficacia. Ho pertanto espresso un voto contrario.
per iscritto. - Egregio Presidente, onorevoli colleghi, esprimo il mio voto contrario alla relazione presentata dal collega Catania riguardante la situazione dei diritti fondamentali nell'Unione Europea (2004-2008).
Non mi trovo d'accordo sul fatto che gli Stati membri rechino pregiudizio al ruolo attivo di difesa dei diritti dell'uomo svolto dall'Unione europea nel mondo. Inoltre, non concordo sul fatto che la lotta contro il terrorismo è da ritenersi come una scusa per l'abbassamento del livello di protezione dei diritti dell'uomo e in particolare del diritto alla vita privata.
Sono quindi contrario ai punti relativi ai Rom, che non hanno bisogno di alcuna protezione speciale, altrimenti si creerebbe una situazione di discriminazione sostanziale nei confronti dei Rom stessi, considerati con tale risoluzione come una etnia diversa dalle altre. Infine, il paragrafo relativo al rimpatrio mi trova in disaccordo: le modalità da seguire per procedere al rimpatrio di un individuo non possono essere valutate solo in base a questi parametri.
per iscritto. - (FR) Non può esserci uno spazio europeo di libertà, sicurezza e giustizia senza la tutela dei diritti fondamentali. L'Europa ha il dovere di dare l'esempio e di essere irreprensibile in questo ambito.
Sono stati individuati e rivelati casi di violazione, per esempio in istituti chiusi dove sono accolti minori e anziani. Vi è inoltre l'eterno problema della situazione disastrosa di alcune carceri, come sottolineato dalla relazione che abbiamo votato oggi. Occorre lottare per garantire che siano riconosciuti i diritti sociali.
La povertà e la precarietà sono attentati ai diritti umani. Come possiamo accettare una situazione in cui chi lavora non riesce a pagarsi un alloggio, nell'Europa del XXI secolo?
Dobbiamo proclamare i diritti fondamentali di ciascuno di noi. L'Unione europea si è dotata di una Carta dei diritti fondamentali.
per iscritto. - (EN) Signor Presidente, ho votato a favore della relazione e, in particolare, accolgo positivamente l'inclusione nella relazione del paragrafo 31 con il quale il Parlamento europeo deplora la mancata applicazione da parte dell'Unione europea delle sentenze del Tribunale di primo grado del 12 dicembre 2006 e del 4 e 17 dicembre 2008, nonché della decisione della Corte d'appello del Regno Unito a favore dell'Organizzazione dei Mujaheddin del popolo dell'Iran del 7 maggio 2008.
L'Unione europea sostiene la democrazia e lo stato di diritto, il che rende ancora più sconvolgente l'idea che una delle sue istituzioni agisca in violazione dei principi dell'UE. Spero che il Consiglio tenga ben conto della posizione del Parlamento al momento di stilare la nuova "lista nera” dell'Unione europea. Le accuse di attività terroristica dovrebbero essere ben fondate e il processo decisionale volto a includere alcune organizzazioni nella "lista nera” dovrebbe essere più trasparente.
Tali questioni non possono essere affrontate in modo arbitrario, ma secondo i principi della democrazia e dello stato di diritto. L'Unione europea non può consentire che la lotta mondiale contro il terrorismo diventi un terreno di mercanteggiamento politico e, pertanto, è chiamata a rispettare le suddette sentenze giudiziarie.
per iscritto. - (SV) Interpreto il paragrafo 149 della relazione Catania sulla situazione dei diritti fondamentali nell'Unione europea come un invito rivolto agli Stati membri affinché garantiscano un pari livello di assistenza a tutti i pazienti nell'ambito del sistema sanitario, inclusi i tossicodipendenti. Ho, pertanto, votato a favore di questo paragrafo.
per iscritto. - (HU) Le ultime due tornate di allargamento dell'Unione europea, in occasione delle quali hanno fatto ingresso nell'Unione gli ex paesi socialisti dell'Europa centro-orientale, hanno aperto anche un nuovo capitolo dell'atteggiamento comunitario rispetto alle questioni connesse ai diritti umani.
Da quel momento, è diventato chiaro che la protezione dei diritti fondamentali - e, tra questi, i diritti delle minoranze nazionali - nei nuovi Stati membri rappresenta la maggiore sfida per la Comunità europea.
La relazione di iniziativa presentata dall'onorevole Giusto Catania sottolinea che, nell'affrontare i problemi delle comunità nazionali minoritarie tradizionali, i principi della sussidiarietà e dell'autogoverno devono fungere da capisaldi per permettere l'elaborazione di politiche volte a risolvere, in modo rassicurante, la situazione delle comunità in questione.
Inoltre, accolgo con favore il fatto che la relazione del collega onorevole Catania inviti a elaborare una definizione dell'appartenenza a una minoranza nazionale e che proponga l'elaborazione di un pacchetto minimo di norme comunitarie per la protezione dei diritti di tali minoranze.
per iscritto. - (NL) La tutela e la promozione dei diritti fondamentali costituiscono il cuore della democrazia europea e sono condizioni essenziali se desideriamo valorizzare il nostro spazio europeo di libertà, sicurezza e giustizia. Non serve specificare, pertanto, che nella prassi tali diritti sono stati inglobati negli obiettivi delle diverse politiche dell'Unione europea.
Inoltre, desideriamo invitare il Consiglio ad analizzare la situazione nel mondo e in ciascuno Stato membro dell'Unione avvalendosi di relazioni annuali sui diritti umani, di modo che si possa continuare a confidare che l'Europa non utilizzi due pesi e due misure nella sua politica interna o esterna. Gli emendamenti presentati dal Gruppo Verde/Alleanza libera europea riguardo alla non discriminazione, ai diritti delle minoranze e ai diritti sociali sono stati adottati nella loro interezza o in parte.
Inoltre, è riuscito il nostro tentativo di includere un riferimento alla necessità di far sì che i diritti fondamentali siano tenuti in considerazione anche nel diritto di procedura penale. La relazione Catania traccia i problemi connessi ai diritti fondamentali e presenta raccomandazioni per la loro soluzione. Può pertanto contare sul mio totale sostegno, in quanto il rispetto per tutte le persone e i loro diritti fondamentali sono di centrale importanza per la politica dei verdi, indipendentemente dal genere, dall'età, dalla nazionalità o dall'estrazione socioeconomica.
per iscritto. - (EN) E' stato per me motivo di soddisfazione vedere che il Parlamento europeo sostiene l'esclusione dell'Organizzazione dei Mujaheddin del popolo dell'Iran (OMPI) dalla lista delle organizzazioni terroristiche. In Iran sono state uccise ventimila persone che si opponevano al regime. Finché l'OMPI resterà sulla lista dei terroristi, in Iran saranno uccise altre persone semplicemente per aver espresso la propria opposizione al regime. L'Unione europea deve seguire l'esempio del Regno Unito togliendo l'OMPI dalla lista delle organizzazioni terroristiche.
per iscritto. - (PL) Durante la votazione di oggi, mi sono espresso a favore della relazione Catania sulla situazione dei diritti fondamentali nell'Unione europea.
Purtroppo, i diritti fondamentali sono spesso violati nell'Unione europea e si osservano spesso discriminazioni contro le minoranze nonché violazioni della privacy. Le pari opportunità, in particolare l'uguaglianza delle donne, rappresentano un ulteriore problema. Il relatore ha chiesto agli Stati membri di respingere le argomentazioni che giustificano la violenza e la discriminazione nei confronti delle donne sulla base della consuetudine e della religione.
In molti paesi dell'Unione europea i cittadini, in particolare quelli più vulnerabili, cioè i bambini, sono vittime della discriminazione e della povertà. La relazione condanna giustamente ogni forma di violenza contro i bambini, come la violenza domestica, l'abuso sessuale e le punizioni corporali nelle scuole.
Gli Stati membri non esercitano il giusto controllo sulle pratiche relative ai diritti umani, mettendo così a repentaglio la credibilità della politica estera dell'Unione europea nel mondo. A mio avviso, la Comunità europea non può applicare due pesi e due misure alla propria politica interna ed estera.
per iscritto. - (EN) A mio avviso, il punto più importante della relazione presentata dall'onorevole Catania è stato il fatto di averci ricordato che, in seno all'Unione europea, abbiamo le nostre questioni da affrontare. Dovremmo, pertanto, stare molto attenti a non adottare l'atteggiamento di chi si sente senza macchia quando si commenta la situazione dei diritti umani fuori dell'Unione europea.
Io ho fatto parte della commissione temporanea d'inchiesta sul trasporto e la detenzione illegale di persone da parte della CIA, che ha fatto fondamentalmente da sponda perché la sinistra potesse attaccare la sua bestia nera preferita, vale a dire gli Stati Uniti.
A mio parere, dovremmo essere grati alla CIA e agli Stati Uniti per aver contribuito a proteggere gli europei da terroristi intenzionati a uccidere cittadini innocenti. Il fatto che abbiamo dovuto affidarci all'America perché intervenisse al posto nostro è un atto d'accusa contro le nostre società.
L'assolutismo in materia di diritti umani sta facendo il gioco di coloro che vorrebbero distruggerci e che stanno mettendo a repentaglio i diritti umani dei nostri stessi cittadini.
per iscritto. - (PL) La relazione sui diritti fondamentali nell'Unione europea nel 2004-2008, approvata oggi dal Parlamento europeo, chiede che vi sia un riconoscimento reciproco delle coppie omosessuali in tutti i paesi dell'Unione europea, nonché la regolamentazione di tali unioni nell'ordinamento degli Stati membri. Un'altra parte della relazione sostiene i cosiddetti "diritti riproduttivi”, che nella lingua del diritto internazionale includono anche l'aborto su richiesta. Tra gli autori di tali commenti vanno inclusi anche gli esponenti religiosi.
La sinistra europea ha dirottato la relazione sui diritti fondamentali nell'Unione europea al fine di promuovere rivendicazioni a favore dell'aborto e dell'omosessualità che non hanno nulla a che vedere con i diritti fondamentali. Non esistono documenti nel diritto internazionale o europeo che corroborino l'esistenza di tali "diritti”.
Nonostante la natura non vincolante della relazione, quest'ultima è il documento più nocivo che sia stato approvato nel corso di questa legislatura del Parlamento. E' l'ultimo tentativo di ridefinire i diritti fondamentali e di modificarne il significato senza dover emendare alcun trattato a livello di Nazioni Unite e di Unione europea.
Un ulteriore aspetto della relazione riguarda il fatto che l'Unione europea debba introdurre una direttiva speciale volta a punire i comportamenti "omofobi”. A causa dell'ampiezza e vaghezza di questa formulazione, ciò diventa un tentativo di escludere gli ambienti omosessuali dal diritto democratico alla libertà di critica. Mettere in pratica questa proposta potrebbe avere conseguenze in termini di censura.
Il risultato della votazione finale (401 favorevoli; 220 contrari; 67 astensioni) mostra quanto siano divisi i parlamentari europei su questo argomento. E' una sconfitta per il relatore, visto che i diritti fondamentali sono qualcosa che dovrebbe unire, e non dividere, il Parlamento.
per iscritto. - (EN) Mi sarebbe piaciuto che questa relazione avesse analizzato più da vicino la situazione degli orfani e dei bambini disabili affidati all'assistenza istituzionale in Romania e Bulgaria, gli Stati membri entrati più di recente nell'UE.
Prima dell'adesione dei suddetti paesi all'Unione europea, vi era grande preoccupazione circa gli standard assistenziali riservati agli orfani e ai bambini disabili istituzionalizzati. Forse la prossima relazione potrebbe approfondire meglio l'argomento.
Più in generale, ho già espresso il mio pensiero riguardo a questa relazione nel corso del dibattito del mese scorso. Mi preoccupa il fatto che la nostra cultura sui diritti umani sia stata contagiata dall'assolutismo e che, in realtà, assecondando i diritti di criminali e terroristi stiamo mettendo a rischio i diritti di tutti gli altri cittadini.
Nello specifico, ritengo che le questioni che riguardano l'aborto e la contraccezione non siano ambiti di competenza dell'Unione europea, ma che dovrebbero essere disciplinate da leggi adeguate a livello nazionale. Inoltre, sono contrario all'appello rivolto affinché la Carta dei diritti fondamentali prevalga sul diritto del Regno Unito, paese che ha negoziato un'esenzione dal rispetto delle sue disposizioni.
per iscritto. - (DE) Ho votato contro la relazione Catania. Mi stupisce che i servizi del Parlamento abbiano dichiarato questa relazione ammissibile nella sua forma attuale. Essa viola costantemente il principio della sussidiarietà. Per quanto riguarda il suo contenuto, si potrebbe criticare praticamente tutto. Gli Stati nazionali non devono permettere che li si privi dei propri poteri o della propria capacità di azione in materia di diritti fondamentali. Questo è un tentativo di far passare, a spese della maggioranza, diritti di minoranza che non possono essere applicati a livello nazionale. Un atteggiamento positivo nei confronti dell'aborto è inconcepibile, secondo me. Il vero argomento, vale a dire i diritti umani e la loro applicazione negli ultimi quattro anni, non è neppure menzionato.
per iscritto. - (EN) Mi sono astenuto nella votazione per appello nominale sul paragrafo 62 perché ritengo che ogni paese, appartenente o meno all'Unione europea, dovrebbe far sì che la legislazione in materia di mutilazioni genitali femminili sia approvata e applicata localmente. Un accordo internazionale sarebbe più appropriato e lungimirante. Così come stanno le cose, l'Unione europea non ha competenza in ambito sanitario, né dovrebbe cercare di averla.
Ho espresso un voto di astensione anche sul paragrafo 72 perché mi preoccupano le implicazioni per la libertà di parola. Sebbene vadano deplorati, i commenti discriminatori non alimentano necessariamente "odio e violenza”. Il fatto stesso che ci venga chiesto di concordare su questo punto farà sì che coloro che vorranno potranno avvalersene come prova.
La decisione di astenermi sull'emendamento n. 54 si basa sull'opposizione alla libera circolazione dei cittadini nell'Unione europea e al principio del riconoscimento reciproco e non certamente sulla mia opinione riguardo alle coppie omosessuali, che ritengo dovrebbero godere degli stessi diritti di chiunque altro.
per iscritto. - (FR) Il Parlamento europeo ha appena votato a favore della relazione Catania sulla situazione dei diritti fondamentali. A pochi mesi dai festeggiamenti per il 60° anniversario della Dichiarazione universale dei diritti dell'uomo, questa relazione mette in discussione la nostra stessa idea di diritti fondamentali.
Certamente, la Carta dei diritti fondamentali dell'Unione europea è stata il frutto di un consenso raggiunto dopo oltre un anno di negoziati tra diversi gruppi di pressione e lobby, rappresentanti della società civile e dei governi nazionali, e così via. Questo processo, a cui noi rappresentanti dei paesi dell'est non siamo stati invitati, è interessante per diversi motivi. La Carta, come sottolinea la relazione Catania, sarà un testo giuridicamente non vincolante finché il trattato di Lisbona non sarà stato ratificato da tutti gli Stati membri.
Tuttavia, l'Agenzia per i diritti fondamentali, istituita a Vienna, si basa interamente su questo testo politicoche il nuovo organismo utilizza per giustificare le proprie prese di posizione. Risulta, pertanto, interessante avere un'idea di come sono intesi i diritti fondamentali ai sensi della Carta, analizzando gli argomenti trattati dall'Agenzia per i diritti fondamentali. Tale esercizio diventa ancor più interessante se applicato al FRALEX, il gruppo di esperti reclutati durante l'estate 2008 e appartenenti per la maggior parte alla rete olandese "Human European Consultancy”.
per iscritto. - (RO) Ho votato a favore di questa risoluzione in quanto la ratifica della convenzione rappresenterà un contributo significativo alla promozione di standard lavorativi dignitosi in tutto il mondo. Inoltre, essa sostiene l'accordo concluso dalle parti sociali su alcuni aspetti relativi alle condizioni di lavoro dei lavoratori nel settore della navigazione marittima, in quanto rappresenta un corretto equilibrio tra la necessità di migliorare le condizioni di lavoro e quella di proteggere la salute e la sicurezza della gente di mare, e anche perché questa categoria professionale esiste in Romania.
per iscritto. - (RO) La risoluzione presentata dall'onorevole Mary Lou McDonald sintetizza i punti principali che dovrà prendere in considerazione la proposta di direttiva del Consiglio sulla convenzione sul lavoro marittimo del 2006, che modifica la direttiva 1999/63/CE.
I lavoratori del settore marittimo appartengono a una categoria che svolge le proprie mansioni in condizioni estremamente difficili e spesso assai pericolose. Per questo motivo, servono standard per le condizioni di lavoro che ci consentano di tener conto della salute e sicurezza di questi lavoratori, nonché regole chiare sul loro rapporto di lavoro. Il primo passo nella definizione degli standard dev'essere quello di porre in evidenza le necessità e i problemi individuati dai lavoratori e dai datori di lavoro del settore marittimo, garantendo al tempo stesso un certo grado di flessibilità nella loro applicazione da parte degli Stati membri.
Occorre dar seguito ai documenti che stiamo adottando a livello comunitario con interventi da parte degli Stati membri e il controllo da parte della Commissione, per essere certi che sia data applicazione alle disposizioni. Inoltre, riguardo alle norme di lavoro nel settore marittimo, l'Unione europea ha l'opportunità di assumere un ruolo guida, traducendo tali standard in principi che possano essere applicati ovunque nel mondo.
per iscritto. - (PT) Abbiamo votato a favore di questa relazione sulla proposta di direttiva del Consiglio recante applicazione dell'accordo concluso dall'Associazione armatori della Comunità europea e dalla Federazione europea dei lavoratori dei trasporti sulla convenzione sul lavoro marittimo del 2006 e che modifica la direttiva 1999/63/CE, poiché consolida i diritti minimi dei lavoratori riconosciuti a livello internazionale. Si tratta di un passo importante al fine di garantire migliori condizioni di lavoro e maggior sicurezza, nel rispetto della dignità di questi professionisti.
Ciononostante, lamentiamo che non siano state adottate le proposte presentate dal nostro gruppo, segnatamente quelle che miravano a eliminare qualsiasi incertezza giuridica o pregiudizio per il lavoro svolto dalle parti sociali per il raggiungimento dell'accordo. La convenzione stessa concorda sul fatto che i paesi non debbano far uso della flessibilità, ed è stato proprio questo il principio esposto nella proposta di direttiva, con l'accordo delle parti sociali. Pertanto, non possiamo concordare con il fatto che la maggioranza del Parlamento europeo abbia incluso la questione della flessibilità nel paragrafo 6.
per iscritto. - Egregio Presidente, onorevoli colleghi, trasmetto il mio voto favorevole a proposito della risoluzione sulla convenzione sul lavoro marittimo 2006 (procedure relative al dialogo sociale).
Sostengo pienamente l'accordo concluso dalle parti sociali su taluni aspetti delle condizioni di lavoro dei lavoratori nel settore della navigazione marittima in quanto rappresenta un corretto equilibrio tra la necessità di migliorare le condizioni di lavoro e quella di proteggere la salute e la sicurezza della gente di mare. Inoltre, sono convinto che sia essenziale definire e applicare standard minimi globali relativi alle condizioni occupazionali, sanitarie e di sicurezza per il personale che lavora in mare o a bordo delle navi marittime. Infine, sono contento del ruolo svolto dalle parti sociali per migliorare le condizioni di sicurezza e di salute dei lavoratori.
per iscritto. - Il mio voto è favorevole. Oggi più che mai ci rendiamo conto di quale importante ruolo possa svolgere un organo come il Consiglio per i diritti umani (CDU). Quanto è stato fin qui fatto va sostenuto, così come va apprezzato il ruolo attivo svolto dall'UE in seno al CDU, pure con gli innegabili limiti rappresentati anche dall'assenza degli Stati Uniti d'America, un'assenza che di fatto pone l'UE spesso in posizione di isolamento. Ciò tuttavia non deve rappresentare un alibi per l'UE, che deve essere capace di compiere uno sforzo politico per costruire una leadership unitaria e coesa, superando la contrapposizione in blocchi geografici che spesso si è verificata anche al suo interno.
Moltissimo, quindi, resta ancora da fare per conferire al CDU maggiori credibilità e autorevolezza e per evitare che alcuni governi possano continuare a eludere i loro impegni in campo internazionale. Caldeggio quindi una nuova analisi in previsione del riesame e ribadisco che il rafforzamento del CDU è una tappa fondamentale nel cammino di civiltà che l'UE da sempre sostiene.
per iscritto. - (RO) Ho votato a favore della relazione Andrikiensul futuro del Consiglio per i diritti umani delle Nazioni Unite, poiché credo che all'Unione europea serva una strategia a lungo termine sull'attività di questa istituzione, che deve diventare il principale foro internazionale per i diritti umani. Ritengo che gli Stati membri dell'Unione europea debbano dimostrare maggiore unità ed efficienza nel promuovere certe posizioni comuni dell'Unione europea in materia di diritti umani.
L'Unione europea deve fungere da apripista a livello internazionale e avviare strategie volte a tutelare i diritti umani in tutto il mondo. Occorre prestare maggiore attenzione alla promozione dei diritti umani di natura economica, sociale e culturale, giacché la povertà, l'arretratezza e il basso livello di istruzione e cultura della popolazione hanno effetti moltiplicatori negativi.
Allo scopo di ottenere un sostegno molto più ampio per le proprie posizioni, l'Unione europea deve istituire meccanismi per la formazione di coalizioni, nonché iniziare a organizzare incontri periodici su argomenti specifici, con la partecipazione di tutti gli Stati democratici degli altri continenti. E', inoltre, essenziale che gli Stati inviino ai forum internazionali specialisti dotati di reali competenze nel settore, una raccomandazione che la relazione Andrikienformula con insistenza, e a ragione.
per iscritto. - (NL) Ho espresso un voto contrario alla presente relazione, perché questo Consiglio per i diritti umani delle Nazioni Unite non può nel modo più assoluto essere considerato un'istituzione legittima. Per me è inaccettabile che paesi come Cuba, Arabia Saudita, Egitto, Pakistan, Giordania e vari regimi africani emanino risoluzioni che denunciano la situazione dei diritti umani in altri paesi. La situazione dei dissidenti politici o religiosi in quei paesi rappresenta una vera beffa per questa istituzione.
per iscritto. - (RO) Ho votato a favore di questa proposta di risoluzione del Parlamento europeo perché il rispetto, la promozione e la salvaguardia dell'universalità dei diritti umani sono parte integrante dell'acquis giuridico dell'Unione europea e ne costituiscono uno dei principi fondamentali. Ho votato a favore anche perché le Nazioni Unite, unitamente al Consiglio per i diritti umani delle Nazioni Unite (CDU), costituiscono una delle organizzazioni più idonee a trattare in modo onnicomprensivo le questioni legate ai diritti umani e alle sfide umanitarie. Ritengo che i diritti umani e la democrazia siano elementi fondamentali delle relazioni esterne e della politica estera dell'UE.
per iscritto. - (EN) Signor Presidente, ho votato con grande piacere a favore della relazione Andrikiené sul Consiglio per i diritti umani delle Nazioni Unite, poiché sono compiaciuta del fatto che questa agenzia goda di molta più credibilità rispetto all'organismo che l'ha preceduta, ovvero la Commissione per i diritti umani delle Nazioni Unite. Quest'ultima era stata pesantemente screditata dalle credenziali assai dubbie di diversi dei suoi Stati membri in materia di diritti umani.
Il controllo regolare della condotta degli Stati membri in materia di diritti contribuisce in misura significativa alla migliore reputazione di cui gode il Consiglio. Questo aspetto assumerà particolare importanza in occasione della prossima tornata di controlli, che riguarderanno Russia, Cuba, Arabia Saudita e Cina.
Sono benvenute anche le disposizioni della relazione che mirano a valutare il livello di coordinamento esistente in questo ambito tra gli Stati membri dell'Unione europea. E' fondamentale che l'Unione europea, in quanto organizzazione che colloca i diritti umani al centro della propria missione, collabori con partner multinazionali come le Nazioni Unite, che condividono l'obiettivo di migliorare la cooperazione. Quest'ultima è essenziale per garantire che i diritti umani non siano più esclusi dagli obiettivi della politica estera per motivi commerciali o strategici.
per iscritto. - (PT) Questa relazione rivela una certa insoddisfazione del Parlamento europeo nei confronti del Consiglio per i diritti umani delle Nazioni Unite (CDU), dato che gli Stati membri dell'Unione europea rappresentano una "minoranza numerica', il che, secondo la sua interpretazione, "compromette seriamente la capacità dell'Unione europea di influenzare l'agenda del CDU” e di assicurare il proprio ruolo ambizioso di "guida”.
Questo nobile punto di vista si basa sul tentativo di imporre l'Unione europea come modello nell'ambito dei diritti umani, un'affermazione inaccettabile, soprattutto se si considera che i fatti dimostrano la sua ipocrita politica in questo settore: ne è un esempio la posizione complice assunta dall'Unione nei confronti di Israele - vedasi la sua astensione sulla risoluzione del CDU sulla Palestina.
La relazione è colma di contraddizioni, segnatamente laddove "lamenta la crescente divisione del CDU in blocchi regionali” mentre, allo stesso tempo, afferma di sostenere l'esistenza di "una posizione comune coordinata all'interno del CDU” da parte dell'Unione europea. Non è anche questa una politica dei blocchi, oppure la politica di blocchi è negativa soltanto quando non avvantaggia l'Unione?
A differenza del Parlamento europeo, non riteniamo "deplorevole” che gli Stati Uniti non siano rappresentati all'interno del CDU, innanzi tutto per le loro costanti violazioni dei diritti umani e del diritto internazionale, e anche perché gli USA non hanno presentato la propria candidatura per evitare l'onta di non essere eletti. E si può capire perché...
per iscritto. - (SV) Questa relazione contiene un numero sorprendente di opinioni intelligenti se si considera che è opera della commissione per gli affari esteri. Per esempio, viene detto che è positivo che gli Stati membri dell'Unione europea scelgano di esprimere il proprio parere sempre più di frequente e che non consentano alla presidenza dell'Unione di parlare a nome di tutti i paesi. Dichiarazioni di questo tenore sono assai rare e le saluto con favore.
Purtroppo, gli elementi positivi sono davvero troppo pochi. Una delle formulazioni più opinabili si legge nel considerando H, dove si lamenta "un persistente desiderio degli Stati membri di agire in modo indipendente all'interno delle Nazioni Unite”. Dopo tutto, il principio "uno Stato, un voto” rappresenta uno degli elementi fondanti delle Nazioni Unite. La commissione per gli affari esteri lamenta altresì la crescente divisione del Consiglio per i diritti umani (CDU) in blocchi regionali. E' piuttosto paradossale che certi blocchi regionali, come l'Unione europea per esempio, sembrino invece essere auspicabili.
Il Parlamento europeo non è, non può essere, né dovrebbe essere un garante che i diritti umani non siano violati nel mondo. Lo dimostrano, in particolare, le dichiarazioni rilasciate da deputati di questo Parlamento riguardo agli omosessuali, per esempio. Sebbene la relazione sia probabilmente valida nella sua essenza, durante la votazione odierna ho espresso un voto contrario.
per iscritto. - (DE) L'Unione europea asserisce di porre i diritti umani e la democrazia al cuore delle proprie relazioni esterne. Il Parlamento invita l'Unione europea a prestare attenzione alla credibilità nell'ambito dei diritti umani al momento di ratificare gli accordi. In realtà, la stessa credibilità dell'Unione europea è ormai un ricordo lontano: i sorvoli della CIA, il fatto di non aver preso posizione sulle carceri delle torture americane e i tentativi di aggirare il diritto internazionale - riguardo alla crisi del Kosovo, per esempio - hanno contribuito a questo.
Come può una comunità che asserisce di tenere in gran conto la democrazia negare i risultati dei referendum, ripetere le votazioni finché producono i risultati desiderati e punire gli Stati membri per i risultati delle elezioni? Se l'Unione europea fosse davvero preoccupata del rispetto della sua tanto decantata comunità di valori, avrebbe dovuto interrompere i negoziati di adesione con la Turchia molto tempo fa, al più tardi in occasione delle sue dimostrazioni di bellicosità. Sembra proprio che, invece di lavorare veramente per la promozione dei diritti umani e delle persone nonché dei valori comuni, l'Unione europea stia gettando via circa 15 milioni di euro all'anno per un'inutile Agenzia europea per i diritti fondamentali.
per iscritto. - (RO) Ho votato a favore della relazione sullo sviluppo del Consiglio per i diritti umani delle Nazioni Unite perché, pur riconoscendo tanto gli indiscutibili risultati quanto gli sforzi profusi per rafforzare la credibilità e il livello di tutela dei diritti umani, sono convinto che il funzionamento di questo organismo possa anche essere migliorato in futuro.
Credo, allo stesso tempo, che l'Unione europea debba continuare a svolgere un ruolo attivo e di alto profilo nell'istituzione e nel funzionamento del Consiglio delle Nazioni Unite.
Apprezzo altresì il fatto che la relazione inviti l'Unione europea a riaffermare e tutelare con determinazione i principi dell'universalità, indivisibilità e indipendenza dei diritti umani.
per iscritto. - (PT) Se, da un lato, le Nazioni Unite e le varie agenzie e organizzazioni ad esse associate dovrebbero essere, per loro natura, uno specchio del mondo, dall'altro lato è naturale che l'immagine in esso riflessa non sia quella che desidereremmo o che ci piacerebbe costruire. Tali considerazioni sono una premessa necessaria per il dibattito sul Consiglio per i diritti umani delle Nazioni Unite.
Ci si può ragionevolmente attendere che discutere e decidere, tramite votazione, dei diritti umani in un mondo in cui i paesi prestano loro così poca attenzione porti a risultati bizzarri. Non si tratta soltanto di una questione di legittimità. E' soprattutto una questione di linguaggio. Quale norma valutativa sui diritti umani si può supporre che i governi di Libia o Zimbabwe condividano con gli stati democratici che devono rispondere ai propri cittadini? Nessuna, naturalmente. Ciononostante, è proprio per facilitare il dialogo tra coloro che parlano lingue diverse che esiste la diplomazia. Tra pari la mediazione non è necessaria.
Il mantenimento di sedi di dialogo deve dunque essere una politica da stimolare e promuovere. Altrimenti, non riesco a credere che possiamo o che dovremmo avere come norma per i nostri valori e le nostre azioni le decisioni prese in un contesto simile.
per iscritto. - Egregio Presidente, onorevoli colleghi, esprimo il mio voto favorevole sulla relazione Andrikiene, riguardante lo sviluppo del Consiglio per i diritti umani delle Nazioni Unite e il ruolo dell'Unione europea. La posizione europea in seno a questo Consiglio è determinante.
Di fatto, l'UE, che pone i diritti umani e la democrazia al centro delle proprie relazioni esterne, soprattutto nelle attività che svolge in seno agli organismi internazionali competenti in materia di diritti umani, si è impegnata sin dall'inizio a mantenere un ruolo attivo e visibile nella creazione e nel funzionamento del Consiglio per i diritti umani, con l'ambizione di difendere i più elevati standard in materia di diritti umani, patrocinando o co-patrocinando testi per la definizione delle norme.
Pertanto accolgo favorevolmente la proposta della collega, che esaminerà quali strade può percorrere l'UE per migliorare la sua influenza presso il Consiglio per i diritti umani e dare nuovo slancio al Consiglio per far sì che divenga un organismo operativo più efficace.
per iscritto. - (PL) Il 15 marzo 2006 l'Assemblea Generale delle Nazioni Unite ha adottato una risoluzione in base alla quale la Commissione per i diritti umani delle Nazioni Unite viene sostituita dal Consiglio per i diritti umani, un organismo internazionale di supporto volto a promuovere e salvaguardare i diritti umani.
Il cambiamento della denominazione è stato accompagnato dall'introduzione di nuovi meccanismi e procedure che accrescono le potenzialità del Consiglio per i diritti umani.
La relazione mira a valutare i risultati conseguiti dal Consiglio, nonché a confrontare le aspettative con i risultati. Il principale obiettivo è quello di individuare potenziali miglioramenti nel suo operato.
Non dimentichiamo che la democrazia e i diritti umani costituiscono il pilastro che sostiene l'Unione europea sulla scena internazionale. L'Unione europea si è attribuita un ruolo di grande rilievo ed è attiva presso le organizzazioni internazionali per i diritti umani, oltre ad aver partecipato attivamente anche alla designazione del Consiglio per i diritti umani e ad aver collaborato alla redazione di testi, come convenzioni e risoluzioni, che hanno definito le norme per la tutela dei diritti umani.
Purtroppo, all'Unione europea manca spesso l'attitudine ad anticipare le cose (soprattutto a causa delle lungaggini burocratiche talvolta necessarie per redigere posizioni comuni), e a dimostrare capacità di leadership nelle iniziative relative ai diritti umani.
per iscritto. - (EN) Io e i miei colleghi conservatori britannici sosteniamo il lavoro delle Nazioni Unite e del Consiglio per i diritti umani delle Nazioni Unite. Accettiamo il fatto che occorra un'ulteriore riforma del Consiglio per garantire che i diritti umani migliorino nel mondo.
Concordiamo inoltre sul fatto che gli Stati membri dell'Unione europea lavorino per una convergenza di posizioni in seno al Consiglio, ma sottolineiamo che è importante che ciascuno di essi tuteli i propri interessi e posizioni nazionali.
Il nostro sostegno per questa relazione non comprende il paragrafo 56 della relazione, che chiede l'applicazione della risoluzione della Nazioni Unite relativa alla moratoria sulla pena di morte. Per tutti gli eurodeputati conservatori, la pena di morte è una questione di coscienza.
per iscritto. - Voto favorevolmente. L'avvicinarsi del prossimo appuntamento elettorale ci impone di fornire ai cittadini elettori tutti gli strumenti per accedere ai documenti del Parlamento europeo. Nel momento in cui si chiede agli elettori di accordare fiducia a queste istituzioni, si deve allo stesso tempo lavorare per rimuovere tutti gli ostacoli ancora esistenti in tema di trasparenza e accessibilità.
In questo senso ritengo che vada fornita ai cittadini-elettori anche la possibilità di verificare l'attività, la partecipazione e la presenza dei deputati europei ai lavori parlamentari, in termini assoluti, relativi e percentuali, così come bisogna favorire l'accesso anche ai dati sulle indennità e le spese dei membri. Auspico, infine, che tutto ciò possa avvenire entro la fine di questa legislatura.
per iscritto. - (RO) Il diritto di avere accesso ai documenti del Parlamento, del Consiglio e della Commissione è un diritto fondamentale di tutti i cittadini e i residenti dell'Unione europea (ai sensi degli articoli 254 e 255 del trattato UE).
Ciononostante, c'è un aspetto che vorrei sottolineare. Ritengo che la pubblicazione dei documenti di lavoro delle istituzioni europee sia soltanto un primo passo, perché la maggior parte dei cittadini europei non comprendono le procedure che seguiamo e non sanno come reperire le informazioni di cui hanno bisogno. A questo riguardo, sono d'accordo con il relatore, che propone la creazione di un portale unico dell'Unione Europea per accedere a tutti i documenti, dotato di una struttura di facile comprensione per tutti. Il portale dovrebbe presentare le informazioni in maniera accessibile e semplificata, di modo che i cittadini europei possano utilizzarlo senza problemi. Queste soluzioni tecniche esistono e auspico che possano essere trovate le risorse finanziarie per la creazione del portale.
Ho espresso, tuttavia, un voto contrario alla relazione perché, pur trovandone corretto il quadro generale, non posso accettare alcuni elementi proposti dal collega relatore.
per iscritto. - (NL) Essendo io un sostenitore della massima apertura presso tutte le istituzioni dell'Unione europea, non ho esitato a votare a favore di questa relazione. E' positivo che si rimproverino severamente le diverse istituzioni europee. Il Consiglio europeo prende le principali decisioni politiche e discute questioni assai importanti e controverse. Inoltre, è deludente e inaccettabile che il Consiglio non permetta che le esatte posizioni delle diverse delegazioni nazionali siano rese note in sede decisionale. Comunque, il Parlamento dovrebbe mettere ordine anche dentro casa propria, garantendo la massima apertura sotto ogni aspetto.
per iscritto. - (NL) Dichiarazione di voto a nome della delegazione del CDA al Parlamento europeo riguardo alla relazione Cappato sull'accesso del pubblico ai documenti.
Oggi la delegazione del CDA al Parlamento europeo si è astenuta dal voto sulla relazione sull'accesso pubblico ai documenti. Questo non perché la trasparenza sia un problema per noi. Siamo favorevoli alla trasparenza e al controllo della democrazia. Non a caso, l'ex membro del Parlamento europeo, onorevole Maij-Weggen, ha visto nascere la legislazione comunitaria in questo ambito.
Ci siamo astenuti perché la relazione Cappato contiene troppe inesattezze, impostazioni sbagliate e dichiarazioni semplicistiche. Per esempio, dal nostro punto di vista, andrebbe garantita l'apertura dei documenti del Consiglio, ma esiste una chiara distinzione tra i documenti relativi a procedure legislative e quelli attinenti a procedure non legislative. Ciononostante, il relatore non fa alcuna distinzione tra queste procedure. Ci preoccupa, inoltre, il considerevole fardello amministrativo che le raccomandazioni della relazione Cappato comporterebbero.
Non abbiamo potuto sostenere la relazione per via delle sue imprecisioni e dichiarazioni fumose. Visto che era nostra intenzione sostenere il principio della trasparenza e del controllo democratico, alla fine abbiamo optato per l'astensione.
per iscritto. - (NL) Ho votato con entusiasmo a favore di questa relazione. Per una volta non farà male. Sebbene vada lodato il fatto che alcune istituzioni europee siano state criticate aspramente, desidero fare un'osservazione. Considerando che è il Consiglio europeo che sta al timone e che in ultima battuta prende le decisioni su questioni molto importanti e controverse, è inaccettabile che il Consiglio non permetta di rendere pubbliche le posizioni delle diverse delegazioni nazionali al momento in sede decisionale. E' anche vero che il Parlamento deve mettere ordine nella propria casa e che deve garantire la massima apertura da tutti i punti di vista, prima di mettere gli altri sulla graticola.
per iscritto. - (EN) La proposta di iniziativa in esame, presentata dall'onorevole Marco Cappato, chiede al Parlamento di sostenere la relazione sull'attuazione del regolamento n. 1049/2001, che riguarda l'accesso del pubblico ai documenti del Parlamento, della Commissione e del Consiglio se utilizzati nella loro capacità legislativa.
Se, da un lato, l'obiettivo di aumentare la trasparenza nelle istituzioni europee trova il mio totale sostegno, dall'altro lato vi sono tre punti del regolamento che, a mio parere, necessitano di un'analisi più approfondita.
(1) L'essenziale protezione della riservatezza tra cliente e avvocato non è sufficientemente tutelata così come espressa nella sentenza Turco, menzionata nei paragrafi iniziali, e l'appello per la sua applicazione non può essere sostenuto.
(2) I singoli processi in base ai quali i governi nazionali prendono decisioni possono anch'essi essere messi a repentaglio se si elimina il consenso richiesto per rendere disponibili i documenti trasmessi alle istituzioni comunitarie.
(3) Queste raccomandazioni a livello comunitario non tengono conto delle diverse impostazioni rispetto alla libertà di informazione negli Stati membri.
E' necessario un certo grado di riservatezza per garantire che le discussioni tra i gruppi politici siano complete e franche, e la diffusione di tali opinioni potrebbe potenzialmente avere più effetti negativi che positivi. La prospettiva di avere scambi riservati al posto di un acceso dibattito non promette nulla di buono per le nostre istituzioni democratiche.
per iscritto. - (FR) Non vi è alcun dubbio per coloro che sono avvezzi agli arcani della Commissione, del Parlamento o del Consiglio europei che l'accesso a informazioni relative alle istituzioni dell'Unione europea resta un percorso disseminato di trabocchetti per il cittadino medio. Le ragioni sono molteplici.
In effetti, è tanto una questione dell'enorme numero di documenti prodotti e delle molteplici forme in cui essi sono pubblicati (relazioni, pareri, risoluzioni, direttive, regolamenti, e così via), quanto una questione di mancanza di semplificazione e di leggibilità dei registri istituzionali e delle pagine Internet, nonché di mancanza di trasparenza e di comunicazione.
La relazione propone giustamente di risolvere questo tipo di problemi garantendo una maggiore trasparenza delle istituzioni europee.
In senso più ampio, ciò fa parte della migliore partecipazione dei cittadini dell'Unione al funzionamento della stessa e alla sua comprensione delle cose. I popoli europei non vogliono essere esclusi sistematicamente dalle decisioni che toccano direttamente la loro vita quotidiana e sulle quali non hanno alcun diritto di controllo o di obiezione. Nelle rare occasioni in cui si sono fatti sentire per mezzo dei referendum, hanno rinnegato i propri dirigenti politici e la burocrazia di Bruxelles, che è cieca, sorda e poco reattiva alle loro necessità e richieste.
Una migliore trasparenza delle istituzioni europee è una prima tappa verso una nuova Europa, un'Europa dei popoli e un'Europa delle nazioni sovrane.
per iscritto. - (DE) Ho votato a favore dei rapporti annuali sulla semplificazione dell'accesso ai documenti delle istituzioni dell'Unione europea.
E' indiscutibile che l'accesso ai vari documenti del Parlamento europeo, del Consiglio e della Commissione vada semplificato. I cittadini dell'Unione europea non devono avere l'impressione di essere esclusi dalle operazioni e dalle votazioni delle istituzioni comunitarie. Inoltre, essi hanno il diritto di essere informati quanto più possibile.
Ciononostante, dovremmo valutare se la pubblicazione debba forse essere limitata in modo da impedire che il pubblico perda di vista gli aspetti salienti. In primo luogo, nessuno desidera un sovraccarico di dati e, in secondo luogo, bisogna continuare a rispettare la privacy del personale, in quanto di solito avviene che, in virtù della protezione dei dati, un numero ragguardevole di informazioni non risulti accessibile neppure ad altre istituzioni, comprese quelle nazionali.
per iscritto. - Egregio Presidente, onorevoli colleghi, accolgo con voto favorevole la proposta presentata dal collega Marco Cappato riguardante l'accesso del pubblico ai documenti del Parlamento, del Consiglio e della Commissione.
È di importanza fondamentale per l'Unione Europea che i cittadini sentano le istituzioni comunitarie vicine a loro. Questo può essere fatto solamente mediante l'accesso pubblico ai documenti delle tre istituzioni. Pertanto mi trovo assolutamente d'accordo con il relatore quando si dice che bisogna chiedere alle istituzioni dell'UE e agli Stati membri di promuovere una cultura amministrativa comune della trasparenza, fondata sui principi delineati dall'articolo 41 della Carta dei diritti fondamentali dell'Unione europea, dalla giurisprudenza della Corte di giustizia delle Comunità europee, dalle raccomandazioni del Mediatore europeo e dalle migliori prassi degli Stati membri.
Infine, mi compiaccio dell'iniziativa del collega, perché ritengo che, per migliorare e accelerare i processi di integrazione, l'informazione pubblica debba essere tenuta in primissimo piano, alla luce dei problemi relativi all'assenteismo degli eurodeputati italiani dall'emiciclo.
per iscritto. - (PL) Il trattato dell'Unione europea stabilisce che la priorità va attribuita alla trasparenza e all'intensificazione dei legami tra i popoli europei. Afferma, inoltre, che le decisioni devono essere prese il più apertamente possibile e quanto più possibile vicino ai cittadini. La trasparenza permette ai cittadini di partecipare più da vicino al processo decisionale e garantisce che l'amministrazione goda di maggiore credibilità, e sia più efficiente e responsabile nei confronti dei propri cittadini nell'ambito di un sistema democratico.
La sentenza della Corte di giustizia europea nella causa Turco avrà conseguenze di grande portata per la trasparenza e l'accesso ai documenti delle istituzioni europee che si occupano di questioni legislative.
La sentenza conferma che va data priorità al principio in questione e che esso dovrebbe essere esteso a tutte le istituzioni comunitarie. Inoltre, (cosa importante) la possibilità di applicare deroghe va interpretata in senso restrittivo e, comunque, deve essere valutata di caso in caso dalla prospettiva dell'interesse pubblico prevalente, ovvero l'apertura. L'apertura accresce infatti la fiducia nelle istituzioni consentendo un dibattito aperto.
La Corte di giustizia europea ha affermato che il rifiuto di garantire l'accesso ai documenti in questo caso non può costituire un precedente per giustificare un'esigenza generale di riservatezza sui pareri legali relativi a questioni legislative.
per iscritto. - (DE) Ho respinto questa relazione. Le richieste che avanza vanno molto al di là del mio concetto di trasparenza. Considero pericolosa anche la pubblicazione dei registri di presenza e delle liste di voto degli europarlamentari in assenza di ulteriori e dettagliate spiegazioni. Io ho un tasso di presenze elevato, perciò sono al di sopra di ogni sospetto. Si tratta di mantenere la protezione dei dati personali anche nel caso degli eurodeputati. L'Europa potrebbe migliorare la propria trasparenza innanzi tutto pubblicando le riunioni pubbliche del Consiglio e della Commissione, prima di obbligare gli eurodeputati a mettersi - per così dire - a nudo. Inoltre, va osservata la riservatezza tra le istituzioni durante le difficili fasi dei negoziati.
per iscritto. - (SK) In base all'esperienza degli Stati membri, l'Unione europea ha cominciato a riconoscere un reale "diritto di accesso ai documenti” e un "diritto all'informazione” fondati sui principi di democrazia, trasparenza, interesse pubblico e apertura.
Il Parlamento europeo è convinto che l'accesso alle informazioni relative alle istituzioni comunitarie da parte dei comuni cittadini sia problematico a causa della mancanza di politiche interistituzionali efficaci improntate alla trasparenza e alla comunicazione orientata ai cittadini.
Nell'interesse di una maggiore trasparenza, le istituzioni dell'UE dovrebbero rispettare il principio del multilinguismo. Nel 2008 ho presentato una dichiarazione scritta del Parlamento europeo a questo proposito. L'Unione europea svolge le proprie attività in tutte le lingue nazionali, non soltanto in un'unica lingua o in una rosa di lingue selezionate che non potrebbero essere comprese da una parte significativa dei propri cittadini.
La traduzione dei documenti legislativi, politici e amministrativi consente all'Unione europea di ottemperare ai propri obblighi di legge e, al contempo, il sistema del multilinguismo contribuisce a valorizzare la trasparenza, la legittimità e l'efficacia dell'Unione europea. Ciò contribuisce a un'adeguata preparazione in vista delle elezioni del Parlamento europeo, che avranno luogo nel giugno 2009.
Colgo l'occasione per invitare le istituzioni dell'Unione europea ad assicurarsi che si tenga conto, nel bilancio dell'UE per il 2009, delle risorse necessarie per coprire il fabbisogno di traduttori ufficiali presso le istituzioni comunitarie; il Parlamento europeo sollecita le istituzioni dell'Unione europea affinché traducano senza esitazione tutti i documenti legislativi, politici e amministrativi di questa legislatura in tutte le lingue ufficiali comunitarie, allo scopo di permettere ai cittadini di seguire le attività politiche svolte da tutte le istituzioni.
(DE) Signor Presidente, la ringrazio per avermi dato la parola. Con il suo permesso, e quello degli onorevoli colleghi, vorrei esprimere due considerazioni; la prima riguarda la risoluzione che sarà messa ai voti, mentre la seconda è una considerazione di tipo personale che riguarda uno dei colleghi di questa Assemblea.
Il mio gruppo ha nuovamente discusso della risoluzione ieri sera. La discussione è stata molto dettagliata e appassionata, ma allo stesso tempo molto profonda. Credo che quest'oggi, mentre ci accingiamo a esprimere il nostro voto, tutti noi ci sentiamo particolarmente scossi da quanto l'onorevole Wurtz ci ha appena comunicato. Quando i conflitti armati raggiungono una dimensione tale da far sì che nemmeno le istituzioni internazionali siano più sicure, la situazione diventa estremamente seria. Dobbiamo rivolgere un appello, in questo caso in particolare a Israele, affinché rispetti le organizzazioni della comunità internazionale; se ciò non avviene, il funzionamento delle infrastrutture umanitarie viene messo a repentaglio, e ciò sicuramente non rispetta i dettami del diritto internazionale.
Abbiamo tuttavia deciso di sostenere la risoluzione dal momento che - a seguito della lunga discussione di ieri - riteniamo che approvarla sia giusto e di vitale importanza giacché noi, come Parlamento Europeo, abbiamo il dovere di trasmettere segnali di questo genere. Tuttavia una cosa è certa: quando la violenza arriva al punto in cui non risparmia nemmeno le scuole e gli asili, essa non può essere considerata soltanto deplorevole ma deve essere condannata nella maniera più assoluta. Benché ciò non appaia nella risoluzione,
vogliamo sottolinearlo in questa sede, perché riteniamo che tale considerazione rispecchi il pensiero di molti deputati, compresi quelli che appartengono ad altri gruppi.
Permettetemi ora di parlare brevemente di un collega che, nel corso di tutta la propria carriera politica, ha contribuito in maniera particolare al cammino verso il raggiungimento della pace nel mondo e nell'Unione europea. Quella di oggi è l'ultima seduta plenaria alla quale l'onorevole Rocard prenderà parte. Per noi del gruppo socialista al Parlamento europeo ma credo per tutti noi...
Grazie onorevole Schulz. Poiché ieri non ho potuto partecipare al ricevimento, perché impegnato con la visita del presidente del Consiglio, il Primo ministro della Repubblica ceca, onorevole Topolánek, desidero ora rivolgermi all'onorevole Rocard esprimendogli la mia amicizia e la mia profonda stima nei suoi confronti e augurargli felicità e successo in tutti i suoi progetti futuri. E' mia speranza che continueremo a incontrarci spesso e desidero esprimergli il mio ringraziamento per l'importante contributo apportato al processo di integrazione europea. Onorevole Rocard, grazie di cuore!
(DE) Signor Presidente, ho concordato con il mio gruppo e altri gruppi di proporre il seguente emendamento:
La sostituzione dell'espressione "una responsabilità speciale” con "un ruolo importante”, in modo che la frase diventi: "che implica un ruolo importante per l'Egitto”.
Onorevoli deputati, desidero informarvi che, nella mia veste di Presidente dell'Assemblea parlamentare euromediterranea, intendo proporre all'Ufficio di presidenza una risoluzione simile a quella approvata dal Parlamento quest'oggi.
Signor Presidente, la persecuzione del premio Nobel, Shirin Ebadi, è solo uno tra i numerosi esempi che troviamo attualmente in Iran. Tale persecuzione non dovrebbe sorprenderci, se pensiamo ai paraocchi che indossa chi governa quel paese secondo principi anacronisticamente teocratici.
E non dovremmo nemmeno essere sorpresi dal fatto che il regime in Iran non si curerà minimamente di questa risoluzione. Ne riderà e la butterà nella spazzatura proprio come ha fatto con tutte le precedenti risoluzioni di questo Parlamento. E chi può biasimarlo? Sa bene che le nostre risoluzioni sono solo parole, non fatti, e a suo giudizio, non valgono nemmeno la carta su cui sono scritte.
Se vogliamo davvero contribuire a cambiare le cose in Iran, dobbiamo accompagnare le nostre parole con le azioni. Per esempio, possiamo cancellare PMOI dalla nostra lista dei terroristi, oppure possiamo porre fine ai lucrativi contratti tra gli Stati membri e i paesi candidati dell'Unione europea e l'Iran. Se adottiamo azioni di questo tipo, possiamo essere certi che le autorità di Tehran ci prenderanno sul serio e ci penseranno due volte prima di continuare a perseguitare i loro cittadini impegnati per la democrazia.
Credo pertanto che dovremmo elaborare una seconda proposta di risoluzione in aggiunta a questa, una proposta di risoluzione che chieda ai governi di alcuni Stati membri dell'Unione europea, come il Regno Unito e la Francia, e ai paesi candidati, come la Turchia, di abbandonare la loro posizione ipocrita rispetto all'Iran e di iniziare invece ad intraprendere immediate ed efficaci azioni concrete.
autore. - (EN) Signor Presidente, la storia di Shirin Ebadi, avvocato e premio Nobel per la pace, prima donna musulmana e primo cittadino iraniano ad aver ottenuto questo riconoscimento, probabilmente è nota alla maggior parte di noi presenti qui oggi. E' stata il primo giudice donna nel suo paese ma è stata costretta a dimettersi a causa della rivoluzione iraniana.
Ha difeso i diritti delle donne e dei bambini iraniani, impegnandosi strenuamente per cambiare le leggi in materia di divorzio e successione in Iran. Ha combattuto in difesa delle minoranze religiose e dei loro diritti, e più recentemente ha difeso sette seguaci della fede Bahá'í che sono stati arrestati in massa e che sono vittime di persecuzioni come molti altri credenti in Iran. Sono stati tuttavia il suo lavoro in materia di diritti umani, il suo coraggio e la sua determinazione a valerle il rispetto di tutti noi deputati a questo Parlamento.
Insieme ad altri attivisti per i diritti umani, ha coraggiosamente fondato il centro per la difesa dei diritti umani a Tehran. Il suo obiettivo era quello di denunciare i casi di violazione dei diritti umani in Iran, assicurare una rappresentanza ai prigionieri politici e aiutare le loro famiglie. Tuttavia, sin dall'inizio, le autorità hanno cercato di chiudere l'ufficio. Le persone che ci lavorano sono state minacciate, imprigionate e hanno ricevuto intimidazioni. Shirin Ebadi ha personalmente ricevuto molte minacce di morte e la comunità internazionale per un certo periodo di tempo ha espresso preoccupazione per la sua sicurezza. Poi, poco prima di Natale, quando il centro stava per commemorare il sessantesimo anniversario della Dichiarazione universale dei diritti dell'uomo, alcuni funzionari iraniani addetti alla sicurezza ne hanno ordinato la chiusura.
Il centro deve essere riaperto immediatamente. Dobbiamo esercitare pressione sulla Commissione, sull'Alto Rappresentante, sulla presidenza ceca e sui nostri Stati membri perché questo caso sia ripreso in esame e perché il centro sia riaperto.
E' difficile per noi che sediamo in quest'Aula capire fino in fondo l'ardire, il coraggio e la forza di cui hanno bisogno gli attivisti dei diritti umani, come Shirin Ebadi, per operare in Iran e per resistere alla dittatura. Il lavoro degli avvocati e degli attivisti che si occupano di diritti umani è tuttavia necessario per gettare luce su quanto sta avvenendo in Iran, per dare speranza a persone come i fratelli Alaei. Arash e Kamiar Alaei sono entrambi medici e aiutano i sieropositivi e i malati di AIDS. Sono stati accusati di cooperare con il nemico, mentre tutto quello che hanno fatto è stato cercare di aiutare i malati.
Spero che si possa presto assistere alla riapertura del centro per i diritti umani e che questo Parlamento faccia tutto quanto in suo potere per aiutare Shirin Ebadi. Dopo tutto, siamo tutti esseri umani e la sua lotta è anche la nostra.
autore. - (EN) Signor Presidente, ritengo sia per noi importante aiutare i difensori dei diritti umani, indipendentemente dal fatto che crediamo che i governi ci ascoltino o meno. Ci sono persone che ci hanno spesso detto che le voci esterne che riconoscono la minaccia a cui sono esposti sono per loro fonte di coraggio.
Come è stato sottolineato, si tratta di un caso grave, perché un attacco nei confronti di un difensore dei diritti umani di tale rilievo internazionale mette in evidenza che chi mette in discussione lo Stato o esercita i propri diritti fondamentali, come il diritto alla libertà di fede religiosa, non è al sicuro e di conseguenza deve uniformarsi ai dettami dello Stato o affrontare le conseguenze delle proprie azioni.
La stessa Shirin Ebadi ha ricevuto in molte occasioni minacce di morte, soprattutto perché ha difeso sette dirigenti della comunità Bahá'í in Iran, anch'essi vittime di una grave persecuzione. Nelle scorse 24 ore, abbiamo assistito a nuovi arresti che sono andati a colpire collaboratori di Shirin Ebadi e anche altri membri della comunità Bahá'í.
Quando riflettiamo su quello che è il nostro lavoro qui, dobbiamo anche renderci conto che in realtà il riconoscimento dei diritti umani da parte di certi governi nel mondo sta cambiando e questo ha un impatto su paesi con cui l'Unione europea intrattiene dei rapporti. Ora questi paesi forse pensano di non dovere prestare così tanta attenzione ai diritti umani perché possono tranquillamente commerciare e lavorare con paesi che se non se ne curano minimamente. Ritengo pertanto che sia ancora più importante per noi cercare di fare rispettare tali norme e, come è stato detto, non cercare di incrementare gli scambi commerciali con paesi che hanno un comportamento inqualificabile in materia di diritti umani; è invece fondamentale che ci impegniamo al massimo per sostenere chi lavora per i diritti umani e gli esponenti democratici che si oppongono alle forze non democratiche.
autore. - (EN) Signor Presidente, la situazione dei cittadini iraniani che vivono sotto la dittatura oppressiva dei mullah di Tehran è allarmante ed è peggiorata a tutti i livelli dal 2005. Esorto pertanto la Commissione a continuare a monitorare la situazione dei diritti umani e a presentare una relazione completa sulla situazione nel corso del primo semestre di quest'anno.
Oggi protestiamo contro la persecuzione nei confronti di un premio Nobel, la signora Shirin Ebadi, e del suo centro per la difesa dei diritti umani. Ci si è spesso chiesti quale sia il risultato di tali proteste. Si dovrebbe rivolgere la stessa domanda anche al Consiglio e alla Commissione.
Il regime iraniano costituisce potenzialmente la più grande minaccia per la pace mondiale e per lo Stato di diritto. Con ogni probabilità, in un prossimo futuro, Tehran disporrà di testate nucleari, ha già i missili per montarle. L'Iran è anche un grande esportatore di terrorismo, in Iraq per esempio, e sostiene Hezbollah e Hamas.
Allo stesso tempo, l'Unione europea spera ancora di poter convincere questa dittatura attraverso dei compromessi e fino a poco tempo fa ha aiutato il regime terrorista di Tehran a legare le mani della principale opposizione democratica, definendola sarcasticamente un'organizzazione terroristica.
Dobbiamo pertanto assumere una posizione chiara e decisa sui diritti umani e dobbiamo considerare la situazione dei diritti umani una priorità nelle nostre relazioni con Tehran.
autore. - (NL) Signor Presidente, l'onorevole Matsakis ha ragione. La persecuzione di Shirin Ebadi non è un episodio isolato. .All'epoca degli oppositori del regime, per anni Shirin Ebadi ha goduto di una posizione privilegiata. Il fatto che ci fosse il suo centro per i diritti umani ha creato l'impressione che in Iran le cose non andassero poi così male.
Le vittime del regime teocratico iraniano sono per la maggior parte sconosciute. Il fatto di avere un'opinione politica diversa, l'organizzazione di proteste da parte delle minoranze etniche e religiose discriminate, l'omosessualità e la lotta contro la posizione svantaggiata delle donne sono tutte ragioni per essere arrestati o uccisi. Molte cose che noi in Europa diamo per scontate possono essere causa di morte in Iran. Alcune vittime vengono impiccate alla cima dei bracci delle gru, in presenza di grandi folle, perché siano di esempio agli altri.
Nonostante tutto questo, il mondo esterno, compresa l'Europa, non sembra dimostrare grande interesse nei confronti di questa situazione terribile e alle possibilità di porvi fine. L'attenzione internazionale tende a concentrarsi su altre cose. Se da una parte vorrebbe che la potenza militare iraniana fosse contenuta e che si mettesse fine all'uso dell'energia nucleare, dall'altra la comunità internazionale si preoccupa molto di più della continuità delle consegne di petrolio e del mantenimento e/o ampliamento di buoni rapporti commerciali.
Di conseguenza, sull'Iran pesa da tempo una costante minaccia di guerra, mentre le critiche rispetto alla mancanza di diritti umani non trovano espressione. E questo può addirittura condurre ad una situazione in cui, continuando ad inserire i principali gruppi di opposizione in esilio nella lista dei terroristi, praticamente si compra la cooperazione con il regime iraniano. Dobbiamo porre fine alla bizzarra situazione in cui, ogniqualvolta ci sia un'ordinanza che dichiara illegale questo inserimento nella lista dei terroristi, una nuova decisione, identica, viene presa dal Consiglio a nome dell'Unione europea.
A differenza della maggior parte delle altre vittime della persecuzione in Iran, Shirin Ebadi non è un personaggio anonimo bensì è una donna nota e rispettata in tutto il mondo. Finora, lo status di vincitrice del premio Nobel in alcuni casi le ha garantito un relativo livello di libertà. Il fatto che questo status stia ora per decadere indica quanto sia necessario un sostegno internazionale alle forze che cercano di realizzare il cambiamento.
a nome del gruppo PPE-DE. - (DE) Signor Presidente, il mio ufficio di Monaco è situato in una via in cui abitano molti armeni cristiani di origine iraniana. Sono membri di una delle più antiche comunità cristiane del mondo e sono allo stesso tempo persiani patriottici. Questo mostra che l'Iran/Persia vanta un'antichissima tradizione di tolleranza, non solo nei confronti delle religioni diverse ma anche nei confronti dei molti popoli facenti parte del suo grande impero.
L'intolleranza che caratterizza il governo del regime dei mullah è in piena contraddizione con lo spirito iraniano/persiano. E' in piena contraddizione con le migliori e più nobili tradizioni di uno dei più antichi paesi della terra. E' pertanto nell'interesse del popolo iraniano e del suo futuro che noi siamo più chiari nella nostra denuncia di questi abusi.
Shirin Ebadi, che ha denunciato questi abusi assumendosi un grosso rischio personale e che ha ottenuto per questo il Premio Nobel per la pace, continua a farlo per conto di tutti i gruppi etnici e di tutte le comunità religiose. Non possiamo tollerare una persecuzione così orribile ed esecrabile di Shirin Ebadi. Shirin Ebadi Ha bisogno della nostra solidarietà. Rivolgo pertanto un appello alla presidenza del Consiglio ceca perché faccia intervenire la sua solida politica dei diritti umani anche in questo caso.
a nome del gruppo PSE. - (PL) Signor Presidente, signor Commissario, innanzi tutto, desidero attirare la vostra attenzione sull'assenza del rappresentante della presidenza ceca durante questa discussione. E' deplorevole, in quanto la Repubblica ceca è l'erede della tradizione democratica della lotta per i diritti umani in tutta l'Europa centrale e orientale. Lo ripeto: è deplorevole che nessun rappresentante della Repubblica ceca partecipi a questa discussione, mentre altre presidenze del Consiglio, come la presidenza tedesca, sono sempre state rappresentate.
Oggi, stiamo discutendo di diritti umani in Iran, un paese importante in Medio Oriente, un paese che avrà un'influenza decisiva sulla situazione politica in quella regione. Il governo iraniano dovrebbe pertanto essere vincolato da un impegno ancora più forte per il rispetto dei diritti umani e delle norme internazionali in materia di diritto umanitario.
Difendiamo il premio Nobel per la pace Shirin Ebadi e protestiamo nei confronti delle recenti azioni delle autorità e della campagna governativa tese a mettere l'opinione pubblica contro Shirin Ebadi. Desidero inoltre attirare la vostra attenzione su altri arresti di studenti universitari a Shiraz. Questa settimana, mentre il Parlamento europeo era riunito a Strasburgo (per maggior precisione, il 12 gennaio), altre sei persone sono state arrestate. Dobbiamo difendere l'indipendenza del movimento studentesco in Iran. Vorrei altresì attirare la vostra attenzione sulla repressione e sulle persecuzioni subite da medici che si occupano di ricerca nel campo dell'AIDS.
Signor Commissario, non si può trarre che una conclusione: la situazione dei diritti umani in Iran deve continuare ad essere monitorata dalla Commissione europea e da tutta l'Unione europea.
a nome del gruppo UEN. - (PL) Signor Presidente, in Iran, paese in cui i principi del fondamentalismo sono sostenuti da un'ampia porzione della società, le attività di tutte le istituzioni democratiche che si fondano su precetti culturali diversi si scontrano con opposizione ed intolleranza. E' questo l'esempio fornito dall'Iran.
Sebbene i politici al potere in Iran, per migliorare la loro immagine, sottoscrivano magari impegni risultanti da accordi internazionali, la realtà quotidiana è molto diversa. Il caso di Shirin Ebadi, premio Nobel per la pace e direttrice del centro per la difesa dei diritti umani, può servire da esempio. Il fatto che la sua attività sia perseguitata è dovuto alla debolezza della classe al governo che, preoccupata di salvaguardare il proprio status, non riesce ad imporre alcuna disciplina ai fondamentalisti coinvolti in attività antidemocratiche. Appoggiamo la risoluzione. Ritengo che in questo ambito sia necessario intraprendere un'azione più radicale.
(RO) L'Iran fornisce probabilmente i casi meno documentati di violazioni dei diritti umani in seno alla comunità internazionale. Attualmente, non ci sono segnali che lascino presagire un miglioramento della situazione. A tale riguardo, la persecuzione di Shirin Ebadi costituisce un esempio molto grave e lo stesso vale a mio avviso per la situazione dei sei studenti precedentemente citata.
E' incoraggiante che siano state proposte varie risoluzioni su questo tema, da parte di diversi gruppi politici. Credo tuttavia che la risoluzione presentata dal Partito popolare europeo corrisponda al nostro obbligo di difendere con maggiore efficacia i diritti umani. In quanto cittadino di un paese che recentemente ha vissuto sia un regime totalitario sia la libertà di espressione garantita da un regime democratico, non posso che esprimere solidarietà con la causa di questa donna che lotta per i diritti umani, e sono certo che questa problematica sarà tenuta in considerazione.
(PT) Desidero non solo appoggiare questa risoluzione ma, in particolare, sostenere la posizione di tutti gli amici di un Iran libero che, come l'onorevole Matsakis ed altri, hanno voluto espressamente sottolineare che il problema principale è la politica troppo conciliante nei confronti del regime iraniano. E' una politica in virtù della quale il petrolio e i contratti commerciali prevalgono sui principi.
L'inserimento dei Mujahedin del popolo iraniani nella lista delle organizzazioni terroristiche è stato uno scandalo fin dall'inizio. Ha trasformato quello che era un problema reale di straordinaria importanza in una politica che ne costituisce l'esatto contrario, facendo così un favore a chi, in realtà, persegue politiche terroristiche.
Per questo motivo, vorrei esortare nuovamente il Consiglio a porre immediatamente fine a questa situazione e a cancellare i Mujahedin del popolo iraniani dalla lista delle organizzazioni terroristiche.
(PL) Signor Presidente, Zbigniew Brzeziński descrive l'arco di instabilità che si estende dall'Egitto al Pakistan come la principale minaccia alla stabilità mondiale e alle prospettive di futuro sviluppo del pianeta. Secondo lui, il paese più importante di questo arco, quello che ne costituisce una sorta di cardine, è l'Iran. Se non risolviamo il problema dell'Iran, se non facciamo in modo che diventi un paese prevedibile e democratico, sarà molto difficile pensare di poter eliminare il pericolo di cui parla Zbigniew Brzeziński.
Non possiamo tuttavia introdurre democrazia o stabilità in Iran. Lo devono fare gli iraniani stessi, e quando dico iraniani intendo coloro che vivono in Iran, come Shirin Ebadi, così come anche gli iraniani emigrati, come Miriam Rajavi. E' pertanto importante appoggiare questi movimenti democratici e riconoscere finalmente che i Mujahedin non sono un'organizzazione terroristica.
(PL) Signor Presidente, paradossalmente, la situazione in Iran è simile alla situazione di Gaza quando è stato eletto Hamas: il governo è stato eletto dal popolo.
E questo è per noi un problema, perché in realtà non possiamo fare molto. In Iran deve cambiare qualcosa. Possiamo solo parlare chiaro di fronte a tutto il mondo e inviare il nostro messaggio all'Iran, un messaggio che dica che condanniamo le violazioni dei diritti umani e l'assenza di democrazia, che a loro piaccia o no. Forse in questo caso, le parole potranno essere le nostre armi e, allo stesso tempo, potranno aiutare il popolo iraniano che si batte per una libertà reale, una libertà che spero possano realizzare.
membro della Commissione. - (CS) Signor Presidente, onorevoli deputati, la Commissione europea sorveglia con grande attenzione l'evoluzione della situazione a cui è confrontata Shirin Ebadi e reputa inaccettabili le minacce rivolte a lei e ai suoi colleghi a seguito della perquisizione condotta presso il loro ufficio di Tehran il 29 dicembre. La perquisizione dell'ufficio è l'ultimo esempio in una lunga serie di atti intimidatori nei confronti di Shirin Ebadi tra i quali per esempio la chiusura, in dicembre, del centro per la difesa dei diritti umani, un'organizzazione da lei diretta.
La Commissione europea appoggia pertanto in tutto e per tutto la presentazione da parte della presidenza francese del Consiglio di due dichiarazioni riguardanti il caso di Shirin Ebadi il 31 e il 22 dicembre dello scorso anno. La Commissione pone in particolare l'accento sul fatto che le autorità iraniane devono rispettare i loro obblighi internazionali in materia di diritti umani e in particolare la libertà di riunirsi pacificamente sancita dal Patto internazionale sui diritti civili e politici. L'Iran ha firmato e ratificato questo patto e deve pertanto autorizzare la riapertura degli uffici del centro per la difesa dei diritti e l'attribuzione dello status giuridico che il centro chiede da anni.
Nel 2009, come in passato, la Commissione non tralascerà nessuna occasione per esercitare pressione sulle autorità iraniane perché forniscano protezione a Shirin Ebadi e ad altri difensori dei diritti umani (che si tratti di individui o di organizzazioni) e consentano loro di continuare ad operare nel paese senza interferire con le loro legittime attività.
Come ben sapete, le problematiche dell'energia nucleare e dei diritti umani limitano pesantemente la portata delle nostre attività in Iran. Ciononostante, la Commissione nel 2009 porterà avanti la cooperazione in ambiti di interesse comune, in particolare la lotta contro il traffico di stupefacenti. Siamo anche riusciti a mantenere alcuni programmi di sostegno ai diritti umani e di una corretta amministrazione degli affari pubblici, per esempio un progetto volto a difendere i diritti dell'infanzia in cooperazione con l'UNICEF e progetti a sostegno della riforma del sistema giudiziario.
Stiamo anche portando avanti iniziative volte a rafforzare la cooperazione e gli scambi nel campo dell'istruzione e della cultura - scambi nell'ambito del programma Erasmus Mundus, la recente visita di molti giornalisti iraniani a Bruxelles o la diffusione di programmi televisivi in persiano che la Commissione vuole avviare entro la fine di quest'anno. Ciononostante, è chiaro che le nostre relazioni non potranno normalizzarsi a meno che la situazione dei diritti umani non migliori radicalmente.
L'ordine del giorno reca la discussione su sei proposte di risoluzione sulla situazione della Guinea.
autore. - (EN) Signor Presidente, la Guinea ha avuto un passato molto turbolento che ha visto il coinvolgimento in un modo o nell'altro di vari paesi europei nella sua tragica storia. E' stata conquistata dai portoghesi nel XV secolo e i suoi cittadini sono stati vittime della tratta degli schiavi in atto in Europa nel XVI secolo e anche oltre. Nel 1890, è stata colonizzata dalla Francia. Dopo l'indipendenza, ottenuta nel 1958, la Guinea ha costruito solidi legami con l'Unione sovietica. Il periodo postcoloniale della Guinea è stato ampiamente dominato dal totalitarismo presidenziale, con i suoi governanti appoggiati da un esercito dichiaratamente piuttosto primitivo.
La Guinea, sebbene dotata di ricchissime risorse minerarie, compresi ferro, alluminio, oro, diamanti ed uranio, rimane comunque uno dei più poveri paesi del mondo. I minerali sono sfruttati da società russe, ucraine, francesi, britanniche, australiane e canadesi.
E' noto che esistono gravi casi di corruzione di funzionari e i governi dei paesi a cui appartengono queste società sembrano curarsi ben poco del benessere del popolo della Guinea, ed iniziano a lamentarsi dell'insostenibile situazione dei diritti umani solo quando vengono lesi o minacciati i loro interessi finanziari.
Sia quel che sia, a capo della Guinea c'è ora l'ennesimo dittatore, il capitano Camara, un ufficiale dell'esercito di grado non elevato. E' a capo di una giunta militare che ha promesso di liberare il paese dalla corruzione e di migliorare il tenore di vita dei suoi 10 milioni di abitanti. A tale fine, è stato costituito, per governare il paese, un consiglio nazionale per la democrazia e lo sviluppo, composto da 32 membri.
No so assolutamente se il capitano Camara sia sincero nei suoi sforzi o se riuscirà a migliorare la situazione in Guinea. Una cosa è tuttavia certa: le cose non possono sicuramente andare peggio di quanto siano andate in questi ultimi decenni, durante i quali l'Europa ed il resto del mondo si sono accontentati di stare a guardare e di godere degli utili dello sfruttamento minerario della Guinea. Quindi, sebbene sia contrario a priori alle dittature militari, non posso fare altro che sperare che, dopo un breve periodo di tempo, si possa assistere alla transizione alla democrazia.
autore. - (FR) Signor Presidente, Commissario Špidla, onorevoli colleghi, il 22 dicembre 2008, il presidente della Repubblica di Guinea, Lanzana Conté, è morto all'età di 74 anni. Nella notte tra il 22 e il 23 dicembre, i suoi parenti più stretti erano occupatissimi ad organizzare un governo ad interim, tra voci di un colpo di stato.
In quel momento, erano sinceri quegli uomini che erano a capo di un paese classificato da Transparency International come uno dei più corrotti al mondo e facevano riferimento ad uno Stato di diritto e una democrazia che non erano effettivamente mai esistiti? In quel momento, si ricordavano di come, 24 anni fa, nel 1984, il generale Lanzana Conté assunse il potere alla morte del padre dell'indipendenza del 1958, il presidente marxista Sékou Touré? In quel momento, pensavano che un semplice ufficiale responsabile degli approvvigionamenti di carburante per l'esercito sarebbe stato in grado di impadronirsi del potere? In quel momento, si sono pentiti di non essersi impegnati a sufficienza per instaurare lo Stato di diritto e una democrazia reale che avrebbero consentito di organizzare entro 60 giorni le preziose elezioni previste dalla costituzione?
Se effettivamente c'erano dei rimpianti, i sentimenti del capitano Moussa Dadis Camara erano destinati a trasformarsi in rimorsi nel giro di qualche ora. Mercoledì 24 dicembre, lo sconosciuto capitano si è proclamato presidente della repubblica, acclamato da migliaia di guineani e, il 25 dicembre, ha ostentato la devozione del governo civile che ha accettato il suo ultimatum. Il capitano Camara ha promesso di combattere la corruzione e di organizzare elezioni entro il 2010. Ha nominato primo ministro un uomo rispettabile, un funzionario pubblico internazionale con sede in Egitto. Ha preso nota con soddisfazione che nessuno in Guinea esprimeva nei suoi confronti una condanna, che i partiti politici dell'opposizione, la società civile, hanno accettato la situazione.
Il colpo di Stato deve essere condannato in queste circostanze? Sì, onorevoli colleghi, dobbiamo condannarlo! Il gruppo del Partito popolare europeo (Democratici cristiani) e dei Democratici europei, a nome del quale ho l'onore di parlare, condanna questo colpo di Stato, anche se non siamo ingenui; sappiamo che le soluzioni politiche non sono mai di facile attuazione quando un paese sta uscendo da una dittatura. Vi esortiamo a votare a favore della risoluzione comune dei sei gruppi politici.
autore. - (NL) Signor Presidente, il 15 febbraio 2007, abbiamo discusso della violenza di Stato del dittatore Lansana Conté in Guinea come questione urgente. Quel dittatore era giunto al potere a seguito di un colpo di Stato nel 1984 e da allora era stato alla guida del paese che considerava una proprietà privata particolarmente importante in ragione delle sue riserve naturali di oro, ferro e bauxite. La maggior parte dei partiti non ha partecipato alle elezioni che sono state organizzate sotto il suo controllo e l'opposizione ufficiale, che era stata per un certo periodo rappresentata in parlamento, è stata successivamente costretta ad andarsene.
Conseguentemente, le confederazioni sindacali CNTG e USTG sono diventate le forze principali nella lotta per la democrazia. Le guardie di sicurezza presidenziale, guidate dal figlio del dittatore, hanno reagito alla loro manifestazione di protesta il 22 gennaio 2007 uccidendo 59 persone e ferendone altre 150.
Questo tremendo regime si è inaspettatamente concluso quando, nel dicembre dello scorso anno, il dittatore è morto. La giunta militare ha candidato un banchiere alla carica di primo ministro. Si tratta ora di capire che cosa esattamente ha in mente la giunta militare che ha poi preso il potere. Stiamo assistendo ad un passo verso la democrazia e l'uguaglianza per tutti i residenti, oppure questo nuovo colpo di Stato spianerà la strada all'avvento di un ennesimo dittatore che, ancora una volta, sarà soprattutto interessato alle risorse naturali del paese e alla prospettiva di riempirsi per bene le tasche?
Il mondo esterno reagisce con confusione. Il blocco degli Stati dell'Africa occidentale, la CEDEAO, ha condannato l'ultimo colpo di Stato. Il presidente nigeriano elogia il defunto dittatore ma, fortunatamente, chiede un rapido passaggio di potere ad un governo eletto democraticamente. Anche Francia e Senegal esercitano pressione perché le elezioni siano organizzate entro un anno.
Il mio gruppo, nel corso degli anni, ha sempre appoggiato le richieste dell'opposizione democratica della Guinea che sembra rimanere ancora fuori gioco. Non condanniamo il passaggio di testimone alla guida del paese, ma non vogliamo che nel prossimo futuro la democrazia continui a latitare. Per ora non ci sono ragioni per penalizzare o isolare la Guinea, ma dovremmo ricordare ai nuovi leader che il loro momento di celebrità sotto le luci della ribalta è destinato ad essere molto breve. La Guinea non ha bisogno di un altro dittatore, ma del ripristino della democrazia.
a nome del gruppo PPE-DE. - (PL) Signor Presidente, signor Commissario, fortunatamente è passata l'epoca in cui l'unico modo noto per rovesciare un governo in Africa occidentale era il ricorso ad un colpo di Stato militare. Mentre in alcuni paesi confinanti con la Guinea, ossia Sierra Leone, Costa d'Avorio, Senegal o Liberia, stiamo assistendo ad un disgelo politico, i regimi militari sono crollati e sta emergendo una democrazia giovane, la Guinea rimane legata al passato. Il defunto presidente Conté stesso aveva assunto il potere con un colpo di Stato militare, e ora si ha un'impressione di déjà vu. Ventiquattro ore dopo l'annuncio della morte del presidente, in Guinea l'esercito si è impadronito del potere e ha sospeso la costituzione.
L'unica buona notizia è che il colpo di Stato è stato condannato da altri Stati africani e dall'Unione Africana. Ulteriori aiuti dell'Unione europea alla Guinea devono assolutamente essere subordinati al ripristino dell'ordine costituzionale e all'organizzazione, al più presto, di elezioni presidenziali. Organizzazioni internazionali indipendenti dovrebbero osservare lo svolgimento delle elezioni e controllarne la regolarità. Se il capitano Camara vuole, anche in minima misura, essere l'Obama della Guinea, corruzione e povertà devono essere drasticamente ridotte.
a nome del gruppo UEN. - (PL) Signor Presidente, il giorno successivo alla morte del presidente Lansana Conté, il 23 dicembre 2008, una giunta militare guidata dal capitano Camara si è impadronita del potere in Guinea, sospendendo la costituzione e il diritto all'attività politica e sciogliendo il governo. La giunta ha dichiarato guerra alla corruzione ed intende organizzare le elezioni presidenziali entro il mese di dicembre 2010, sebbene la legislazione precedentemente in vigore avesse stabilito che le elezioni si devono tenere 60 giorni dopo la fine di un mandato.
Tuttavia, non si può fare a meno di osservare che la popolazione della Guinea appoggia il nuovo governo. Il 29 dicembre, l'Unione Africana ha sospeso la partecipazione della Guinea alle proprie attività, concedendo al paese sei mesi di tempo per ripristinare l'ordine costituzionale. Il Parlamento europeo dovrebbe chiedere al governo della Guinea di ripristinare la legge civile e di organizzare elezioni presidenziali democratiche il più presto possibile. Spero che la Commissione europea garantisca la fornitura di aiuti umanitari alla popolazione civile e avvii un processo di dialogo con il governo della Guinea.
(EN) Signor Presidente, il presidente Lansana Conté era l'archetipo dell'uomo forte africano, un dittatore corrotto che ha governato il popolo della Guinea con il pugno di ferro. In realtà la Guinea, nel suo mezzo secolo di indipendenza, non ha mai goduto di una vera democrazia.
La morte di Lansana Conté ha offerto alla Guinea la possibilità di voltare pagina, ma ogni speranza di transizione ad una vera democrazia è stata vanificata dal colpo di Stato militare. Come prevedibile, la risposta dell'Unione africana al colpo di Stato è stata deplorevolmente debole. L'Unione africana non può aspettarsi di essere presa sul serio a livello internazionale se continua a prevaricare e a procrastinare. Perché noi in Occidente dovremmo affrontare con tale vigore questo problema, se i governi africani appaiono così indifferenti?
L'Unione europea dovrebbe riflettere sull'opportunità di invocare le disposizioni sanzionatorie dell'accordo di Cotonou. Il capitano Camara e i leader del colpo di Stato devono capire che l'Unione europea si aspetta che siano rispettate certe norme fondamentali in termini di buon governo in cambio di un rapporto basato su scambi commerciali e aiuti. L'unica via verso la prosperità percorribile dalla Guinea è quella che passa attraverso un governo civile democratico.
(PL) Signor Presidente, signor Commissario, siamo di fronte ad un altro caso in cui un gruppo di ufficiali si è impadronito del potere. Le giunte militari si comportano in modo simile: prima ci sono gli arresti, poi la sospensione della costituzione, e infine l'annuncio di elezioni democratiche. In questo caso, le elezioni si prevede che si tengano nel giro di due anni. Tuttavia, poi nella pratica, gli ufficiali iniziano ad esercitare il potere e ci prendono gusto. E questo conduce all'oppressione sociale e alle rivolte, nonché a violazioni dei diritti umani e dei principi democratici. Abbiamo validi motivi per sospettare che lo stesso possa accadere in Guinea, anche se speriamo tutti che questa volta le cose possano andare diversamente, che gli eventi possano prendere una piega migliore e che l'esito possa essere più positivo.
Credo che la decisione annunciata dalla Comunità economica degli Stati dell'Africa occidentale e dall'Unione Africana di sospendere la partecipazione della Guinea alle loro attività eserciti una certa pressione e faccia appello al buon senso. Ritengo che, tenuto conto del contesto sociale, caratterizzato da un costante calo del reddito pro capite, anche l'Unione europea, e conseguentemente la Commissione europea, intraprenderanno opportune azioni, ponderate, ma anche coraggiose, per garantire che, non appena possibile, in questo paese torni la normalità, per il bene della sua popolazione e per evitare il genocidio e la violazione dei diritti umani.
(LT) Oggi stiamo discutendo del colpo di Stato in Guinea, uno dei paesi africani più corrotti. Inoltre, la situazione sociale ed economica in Guinea è poco invidiabile, le condizioni di vita della popolazione sono estremamente dure, mancano gli alimenti di base, i diritti umani sono palesemente violati e tutto questo crea un clima propizio a prese di potere con mezzi illegali.
Dall'altra parte, sappiamo molto bene che i colpi di Stato militari organizzati per impadronirsi del potere sono diventati una consuetudine in Guinea. Quando, due anni fa, la legislatura dell'assemblea nazionale è giunta al termine non sono state convocate elezioni parlamentari. Tutto questo è senza ombra di dubbio fonte di preoccupazione per la comunità internazionale. In qualsiasi paese, una situazione di questo tipo prima o poi conduce a rivolte, instabilità e spesso a spargimenti di sangue.
Concordo pertanto con la risoluzione di cui stiamo discutendo e che sollecita l'organizzazione di elezioni parlamentari e presidenziali, il rispetto delle norme internazionali e aiuti da parte dell'Unione africana e della Comunità economica degli Stati dell'Africa occidentale. Inoltre, la libertà di stampa, espressione e riunione devono essere garantite prima delle elezioni che altrimenti si trasformeranno in una farsa.
(PL) Signor Presidente, il colpo di Stato in Guinea ha seguito lo stesso schema della maggior parte di colpi di Stato in Africa e in altri continenti. Si è svolto immediatamente dopo la morte del presidente Conté anche lui giunto al potere con un colpo di Stato 24 anni prima. La situazione economica e politica in questo paese estremamente povero incita il popolo alla protesta. Queste proteste sono poi messe a tacere dalle forze armate che consolidano un governo corrotto e la divisione del paese tra cittadini ricchissimi e altri che muoiono di fame.
Il fatto che l'Unione Africana e la Comunità economica Africana abbiano sospeso le relazioni con la giunta militare è in questo caso un passo positivo. Una pressione esterna potrebbe costringere la giunta ad indire elezioni democratiche. L'insegnamento da trarre da questa situazione è il seguente: per sostenere la democrazia in Africa, l'Unione Africana ha bisogno di un piano d'azione in grado di evitare i colpi di Stato che causano gravissime perdite per i cittadini di questa povera regione del mondo. Appoggio questa risoluzione.
membro della Commissione. - (CS) Signor Presidente, onorevoli deputati, la notizia della morte del presidente della Guinea, Lansana Conté, giunta la mattina del 23 novembre 2008, è stata seguita, alcune ore dopo, da un colpo di Stato militare organizzato da una giunta che ha costituito un consiglio nazionale per la democrazia e lo sviluppo e che ha proclamato la sospensione della costituzione e lo scioglimento delle istituzioni governative.
La Commissione europea appoggia senza riserve la dichiarazione della presidenza dell'Unione europea che condanna questa violenta presa di potere e chiede alle autorità guineane di ripristinare al più presto un governo civile, costituzionale e democratico. L'accoglienza positiva riservata al regime militare da parte del popolo guineano, soprattutto da parte dei partiti politici e dei sindacati, mostra chiaramente che il tenore di vita del popolo guineano si è talmente deteriorato che anche un colpo di Stato militare è considerato come un cambiamento per il meglio, in grado di suscitare ottimismo per il futuro. Dimostra anche che il popolo aveva ormai talmente perso la fiducia nel vecchio regime che ha preferito che il governo fosse assunto dall'esercito piuttosto che dai successori ufficiali.
In questa situazione estremamente confusa, è importante accogliere con favore le iniziative rapide ed efficienti intraprese dalla Comunità economica degli Stati dell'Africa occidentale (CEDEAO) e dal suo presidente, Chambas, nonché la determinatezza e la risolutezza della Comunità degli Stati dell'Unione africana che ha sospeso la Guinea dalla partecipazione alle proprie attività e ha condannato la violenta presa di potere. La Commissione è determinata a sostenere gli sforzi della CEDEAO e dell'Unione africana e ad appoggiare il loro impegno teso a favorire il ritorno più rapido possibile ad un governo civile, costituzionale e democratico attraverso elezioni libere e trasparenti.
La sfida a cui è confrontata la comunità internazionale nei prossimi mesi è quella di sostenere la Guinea nella processo di transizione alla democrazia e nell'organizzazione di elezioni presidenziali e legislative libere e democratiche.
Onorevoli deputati, come sapete, nel marzo 2004, a seguito di elezioni che non avevano rispettato i principi democratici e che avevano violato i principi fondamentali dell'accordo di Cotonou, abbiamo deciso di avviare delle consultazioni tra la Guinea e l'Unione europea, ai sensi dell'articolo 96 dell'accordo. Sono stati realizzati progressi negli ambiti seguenti: organizzazione di elezioni politiche nel 2006, liberalizzazione dei mezzi di informazione, attuazione congiunta da parte del governo e dell'opposizione di riforme del sistema elettorale e miglioramenti del contesto macroeconomico.
Non stiamo perdendo le speranze. Crediamo fermamente che il processo elettorale avviato nell'ottobre dello scorso anno possa essere ripreso con successo. Una missione congiunta della presidenza e della Commissione partirà mercoledì alla volta della Guinea. La missione comprende gruppi della CEDEAO e dell'Unione Africana e il suo obiettivo sarà quello di valutare la situazione nel paese e di proporre misure adeguate per sostenere la Guinea nella sua transizione verso la democrazia.
(HU) L'Intergruppo per le lingue regionali e minoritarie ha steso una relazione sulla tutela delle minoranze tradizionali nazionali, un tema importante in quanto in molti degli Stati membri inclusa, ad esempio, la Romania, non esiste una normativa sulle minoranze. Lo scorso anno in Slovacchia si è verificato un pestaggio di civili ad opera di forze di polizia in uniforme. Inoltre, da quando in Romania è salito al potere il nuovo governo, abbiamo notato che i simboli delle minoranze sono stati rimossi - e questo rappresenta un problema per chi parla più di una lingua - e che diverse centinaia di bambini sono state accidentalmente escluse dall'iscrizione scolastica. Ecco perché pensiamo sia importante che il Parlamento europeo presenti una relazione, una risoluzione, sulla tutela dei diritti delle minoranze, delle minoranze etniche tradizionali. La ringrazio molto, signor Presidente.
(BG) Onorevoli deputati, il conflitto tra Russia ed Ucraina e l'interruzione della fornitura di gas naturale verificatasi in gennaio hanno comportato gravi perdite per alcuni paesi europei e in particolare per la Bulgaria.
Le perdite dirette per l'economia bulgara per i pochi giorni di interruzione della fornitura ammontano a più di 230 milioni di euro, una cifra pari a quella necessaria per avviare il progetto Nabucco. Questi eventi hanno lasciato in uno stato precario la nostra economia e ci hanno obbligato a cercare cooperazione nel tentativo di riaprire i blocchi della centrale nucleare di Kozloduy.
Il dialogo su questo tema dovrebbe essere calmo e ragionevole e dovrebbe basarsi su un'analisi ben condotta. E' difficile trovare soluzioni valide, ma è importante non scartarle subito con giudizi affrettati, come purtroppo ha annunciato la Commissione.
Credo che la Bulgaria ed alcuni dei paesi maggiormente colpiti dal problema devono avere la possibilità di ottenere fondi aggiuntivi dal Piano di sviluppo europeo e non solo una minima quota dei 20 milioni di euro già stanziati per i progetti in materia di gas. E' inspiegabile che i paesi più colpiti debbano ricevere la somma più esigua quando per i progetti del settore energetico verranno stanziati quasi 3,5 milioni di euro.
Tra breve inizieremo a discutere delle strategie energetiche e invito tutti i deputati a dimostrare che crediamo che l'energia debba essere indipendente, che alla vigilia delle elezioni riusciamo ancora a superare le nostre divergenze politiche e che siamo in grado di tutelare la solidarietà e l'assistenza reciproca che ci hanno unito.
(ET) Signor Presidente, onorevoli deputati, la presidenza ceca si è instaurata solo un mese fa, ma è già riuscita a sputarci in faccia e ad insultarci con il suo omaggio, dove l'Estonia è raffigurata con la falce e il martello, la Finlandia con un ubriacone che siede per terra in una sauna, la Germania con una svastica, l'Italia con giocatori di calcio che tengono due palloni vicino ai genitali, la Bulgaria con delle latrine e così via. Ecco come l'artista, autore del regalo della Repubblica ceca all'Unione europea, ha raffigurato nel suo lavoro le nazioni e i paesi dell'Unione.
L'arte può e spesso deve sbalordire, ma è così che ci si può prendere gioco di un altro paese e dei suoi cittadini? Il governo ceco parla di libertà di espressione dell'artista: siamo d'accordo, ma qui tale libertà sicuramente è stata usata nel contesto sbagliato. Il governo non può interferire nella libertà creativa dell'artista: anche questo è vero ma, nel porgerci il suo dono, il governo ceco ha accettato il messaggio che il regalo trasmetteva e, dato che il regalo ci arriva dal governo e non dall'artista, spetta al governo assumersi la responsabilità delle conseguenze. E' difficile capire come la leadership della Repubblica ceca possa ritenersi autorizzata a insultare altri Stati membri.
Come rappresentate eletta dell'Estonia mi aspetto una risposta e delle scuse dal paese alla presidenza in modo da poterle trasmettere ai cittadini estoni. Purtroppo in questo momento in Aula non è presente nessuno dei rappresentanti della presidenza, ma credo che verrà loro riferita la mia richiesta.
(PL) Signor Presidente, ogni giorno per la città di Augustów passano cinquemila automezzi pesanti; ogni giorno i bambini vanno a scuola camminando sul bordo della strada perché non c'è un marciapiede e quasi ogni giorno uno di questi bambini muore schiacciato sotto le ruote di un camion. Gli ecoterroristi hanno bloccato la costruzione di una circonvallazione sostenendo di voler proteggere gli uccelli dal rumore. La conseguenza è che un bambino di Augustów paga con la propria vita ogni settimana di ritardo nella costruzione. Né gli ecoterroristi né i giudici della Corte di giustizia europea spingono i loro figli sotto le ruote dei camion, ma evidentemente la vita dei bambini di Augustów è meno importante del benessere degli uccelli.
Sono a favore della tutela dell'ambiente e delle iniziative volte alla salvaguardia del patrimonio naturale, ma, quando è in gioco la vita umana, credo non si debba gettarla via senza pietà. Voglio rivolgere una domanda alla Commissione europea: quanti bambini polacchi devono pagare con la propria vita l'interruzione dei lavori di costruzione della circonvallazione? Al momento di prendere questa decisione sono state valutate le vite dei bambini?
. - (FR) Signor Presidente, desidero richiamare l'attenzione del Parlamento europeo sul degrado - se si può ancora parlare di degrado - della situazione dei diritti umani in Tunisia.
Dall'11 dicembre Sihem Bensedrine, noto paladino dei diritti umani e caporedattore di Kalima, è stato oggetto di una persecuzione della stampa e di calunnie assolutamente intollerabili ed incompatibili con il principio di legalità.
Il 23 gennaio al responsabile del Coordinamento magrebino delle organizzazioni per i diritti umani, il signor Amin, è stato negato l'ingresso in Tunisia.
Il 28 gennaio radio Kalima, che da allora trasmette via satellite, è stata completamente circondata, i suoi giornalisti sono stati incarcerati e coloro che sono intervenuti in difesa della radio sono stati malmenati per la strada. L'emittente radiofonica è tuttora circondata dalla polizia tunisina, con grave violazione della libertà di informazione e di espressione.
Domani inizierà il processo in appello dei lavoratori di Gafsa che lottano contro la corruzione e lo sfruttamento in un bacino carbonifero tunisino dopo che la prima sentenza ha negato loro giustizia.
I responsabili della missione in Tunisia sono preoccupati per la situazione; ne hanno discusso e forse ne stanno discutendo anche in questo momento visto che per oggi era infatti previsto un incontro.
Mi appello a lei, signor Presidente, affinché venga avviata un'importante iniziativa politica per porre fine alle violazioni sistematiche dei diritti umani in Tunisia.
E' giunto in Aula anche l'onorevole Kastler che è rimasto bloccato nel traffico. -Vi sono due modi, a suo parere, per evitare ritardi: partire prima oppure migliorare le reti transeuropee.
(EN) Signor Presidente, l'assassinio di prigionieri di guerra e di civili catturati in periodo di guerra costituisce una delle violazioni più gravi del diritto internazionale. La terza e la quarta convenzione di Ginevra stabiliscono chiaramente che tali atti non rispettano le norme internazionali e rendono coloro che li perpetrano responsabili agli occhi della comunità internazionale. Ed è proprio con questo spirito che l'articolo 2 della Convenzione europea sui diritti umani dichiara che l'uccisione di un essere umano rappresenta una chiara violazione.
La recente confessione dell'attore turco Attila Olgaç di aver ucciso dieci greci ciprioti durante l'invasione turca a Cipro nell'estate del 1974 ha evidenziato ancora una volta i crimini commessi dalla Turchia e l'assoluta necessità che questo paese renda disponibili i propri archivi per avviare un'inchiesta su tutte le persone scomparse. La comunità internazionale, di cui l'Unione europea è un attore importante, deve esercitare tutta la propria influenza sulla Turchia affinché rispetti il diritto internazionale, le decisioni della Corte europea dei diritti dell'uomo e tutte le risoluzioni delle Nazioni Unite in materia.
(SK) Il motto della presidenza ceca "un'Europa senza barriere” non dovrebbe essere solo uno slogan, ma anche una chiara risposta alle sfide attuali. La presidenza dovrebbe trattare i temi che preoccupano i cittadini europei ai quali le barriere esistenti impediscono di esercitare i propri diritti sul territorio comunitario.
Nell'Unione europea vivono cinquanta milioni di persone con problemi di salute che incontrano difficoltà nella loro vita quotidiana. In molti mi hanno inviato richieste sulla necessità di prevedere un riconoscimento reciproco dei documenti d'identità per i disabili. I portatori di handicap, infatti, non possono utilizzare i documenti di identità in tutti gli Stati membri dell'Unione europea, con difficoltà, ad esempio, nel parcheggiare nei posti riservati ai disabili. Ho presentato una richiesta al Consiglio e alla Commissione e spero per adottare quanto prima misure per l'armonizzazione di questi documenti.
L'espressione "un'Europa senza barriere” deve riferirsi alla rimozione di tutte le barriere, incluse quelle fisiche, sociali e architettoniche, nonché alla prevenzione da qualsiasi tipo di discriminazione nei confronti dei portatori di handicap.
I documenti della riunione tenutasi il 5 febbraio a Praga fanno riferimento ad un dibattito sugli obiettivi di Barcellona in materia di servizi pubblici per l'assistenza all'infanzia e, in particolare, per la cura dei figli a domicilio. Mi chiedo se la presidenza ceca è a conoscenza della relazione elaborata dalla Commissione europea nell'ottobre 2008 dalla quale risulta che più di sei milioni di donne tra i 25 e i 49 anni sono obbligate a non lavorare o a svolgere un'attività lavorativa a tempo parziale per farsi carico di responsabilità familiari.
La cura dei figli a domicilio non dovrebbe indebolire i servizi pubblici di assistenza all'infanzia. Come socialdemocratica ritengo che investire nei servizi pubblici di assistenza all'infanzia vada a vantaggio di tutta la società e chiedo quindi alla presidenza ceca di valutare le misure di sostegno da fornire agli Stati membri per permettere il miglioramento dei servizi pubblici di assistenza all'infanzia da un punto di vista sia quantitativo che qualitativo, soprattutto nel contesto dell'attuale crisi.
(BG) Questa settimana in Svizzera si terrà un referendum sulla libera circolazione delle persone. I cittadini svizzeri sono chiamati a decidere in merito all'estensione della durata e del campo d'applicazione dell'accordo tra la Svizzera e l'Unione europea e alla possibilità di includere anche i cittadini bulgari e rumeni.
Il voto dei cittadini svizzeri non solo agevolerà e fornirà un'indicazione su gli sviluppi futuri in materia di visti e di frontiere, ma stabilirà anche se alcune decisioni che hanno consentito lo sviluppo economico degli ultimi trent'anni continueranno ad essere applicate anche in futuro. La libera circolazione dei cittadini rappresenta un contributo allo sviluppo economico della Svizzera e dell'Unione europea, nonché un miglioramento generale del nostro tenore di vita.
Spero vivamente che il risultato del referendum che si terrà in Svizzera questa settimana sia positivo poiché un responso negativo riporterebbe il nostro valido e proficuo rapporto di collaborazione verso le barriere che c'erano un tempo, verso le restrizioni e tutti i problemi che potrebbero derivare da una mancanza di accordo.
Per questo motivo spero quindi che i nostri amici svizzeri diano il loro sostegno al nostro futuro comune ed invito sia gli Stati membri dell'Unione europea sia la Commissione a proseguire la collaborazione con la Svizzera in modo armonico, a beneficio di tutti i cittadini dell'Unione europea.
(PL) Signor Presidente, alla riunione tenutasi a Davos il cancelliere tedesco Angela Merkel ha lanciato un appello a favore della costruzione del gasdotto Russia-Germania sul fondale del Mar Baltico.
Ancora una volta il cancelliere ha dimostrato in che modo va intesa la solidarietà in Europa. I paesi scandinavi, tuttavia, assieme a Lituania, Lettonia, Estonia e Polonia, hanno espresso le proprie riserve e si sono opposti al progetto di costruzione del gasdotto. La Merkel ha dimostrato di non tenere in grande considerazione le voci degli ecologisti che ci mettono in guardia sulla minaccia che questo comporterebbe per il Mar Baltico. Per il cancelliere, i costi più elevati per la costruzione del gasdotto nel Baltico rispetto a quelli richiesti per la costruzione di un gasdotto sotterraneo non hanno alcun significato.
Mi chiedo se, seguendo l'esempio del suo predecessore Gerhard Schroeder, la Merkel non stia cercando un'occupazione alla Gazprom. I leader della destra e della sinistra tedesca non si rendono conto che con questo atteggiamento stanno compromettendo l'autorità, la dignità e la coesione dell'Unione europea?
(HU) Signor Presidente, ai sensi della Carta delle Nazioni Unite tutti i popoli hanno il diritto di autodeterminazione e questo vale anche per il milione e mezzo o due milioni di ungheresi della Transilvania. Due anni fa il consiglio nazionale dei siculi (Székely) ha indetto un referendum consultivo sull'autonomia locale della regione dove vive questo popolo. Nel referendum, condotto utilizzando urne mobili, il 99 per cento dei 210 000 aventi diritto al voto ha risposto positivamente nonostante la campagna anti-ungherese orchestrata ad arte. Di recente un gran numero di amministrazioni locali della terra dei siculi ha lanciato il progetto di un nuovo referendum ufficiale aperto a tutti. Gli organi statali e i loro rappresentanti locali, i prefetti, stanno facendo quanto in loro potere per impedire ai siculi ungheresi di esprimere pacificamente, legalmente e democraticamente la propria volontà. Chiedo quindi al Parlamento e al presidente Pöttering di seguire con grande attenzione gli sviluppi futuri del referendum in Romania e di prendere le difese delle amministrazioni locali minacciate dalle autorità statali. Grazie.
. - (FR) Signor Presidente, onorevoli deputati, l'accordo di partenariato economico tra i paesi del Cariforum e l'Unione europea non preannuncia nulla di buono per le regioni ultraperiferiche della Guiana e delle Antille francesi.
Quel che è peggio, l'accordo sul quale sono chiamata ad esprimere la mia opinione non rispetta né il mandato fissato dal Consiglio europeo né la strategia dell'Unione europea per i Caraibi e nemmeno la strategia per i paesi ultraperiferici, tutte misure che fanno esplicito riferimento all'integrazione locale delle regioni ultraperiferiche in seno al Cariforum e alla creazione di mercati interregionali tra le due parti al fine di uno sviluppo generale della regione.
Sono preoccupata perché da dieci giorni è in atto in Guadalupa un terribile sciopero che ha bloccato tutto, anche la benzina. Uno sciopero tanto lungo è scoppiato perché nella Guiana e nelle Antille francesi il costo della vita è pari ad una volta e mezza quello delle città europee. Se finora si trattava di un problema francese, ora è diventato un problema europeo e secondo me è una vergogna che la Commissione rifiuti di negoziare un accordo specifico tra le regioni ultraperiferiche e il Cariforum.
(EL) Signor Presidente, negli ultimi tempi abbiamo letto, visto e sentito parlare di civili colpiti da bombe e di bambini sterminati e abbiamo persino sentito un cittadino turco ammettere pubblicamente di aver ucciso, durante l'invasione turca di Cipro nel 1974, dieci soldati greco-ciprioti in manette. Ma quello che non abbiamo visto, signor Presidente, è la volontà della Corte penale internazionale dell'Aia, una volontà che è stata chiara in relazione agli autori di fatti avvenuti in Iugoslavia tuttora ricercati dal Tribunale penale internazionale per l'ex Iugoslavia. Ritengo quindi che sia legittimo da parte nostra chiedere al Parlamento se esiste un elenco di paesi che rientrano nella giurisdizione della Corte dell'Aia, mentre altri vengono ignorati e non considerati dalla stessa Corte. Credo sia legittimo da parte nostra chiedere quali sono i paesi e i cittadini che possono comparire come imputati al cospetto della Corte dell'Aia e quali invece no.
(HU) Signor Presidente, la ringrazio per avermi concesso la parola. Ho chiesto di intervenire per segnalare un tragico incidente avvenuto tre giorni fa in Croazia. Un ragazzo di diciotto anni è morto in un campo minato, andando così ad aumentare il numero già notevole di vittime delle mine, tra le quali vi sono anche italiani, olandesi e altri cittadini europei. La Croazia non rientra nel vasto programma di sminamento finanziato dalla Commissione per il periodo dal 2008 al 2013 e non è ancora noto il numero degli ordigni che sono stati impiegati nel paese. Anche se la Croazia non ha mai fabbricato mine di alcun tipo, circa 1 000 chilometri del territorio croato è ancora disseminato di pericolose mine anti-uomo. Chiedo alla Commissione e a lei, signor Presidente, di intervenire affinché anche la Croazia possa usufruire degli aiuti europei così come Bosnia, Ucraina, Kosovo e Cipro, poiché le operazioni di sminamento sono estremamente dispendiose e pericolose. Le chiedo questo anche in veste di presidente per l'Unione europea della commissione parlamentare mista UE-Croazia. La ringrazio nuovamente.
(EL) Signor Presidente, le manifestazioni degli agricoltori in Grecia, così come quelle in atto in tutta Europa, indicano chiaramente che la percezione dell'agricoltura e della questione alimentare ha subito attualmente una svolta importante e richiede una riforma delle politiche europee e nazionali. Con il crollo delle economie europee, la perdita di fiducia nel sistema finanziario, la graduale scomparsa delle piccole e delle medie imprese e il calo dell'occupazione, non possiamo fingere di non vedere i problemi che aumentano nelle campagne, nell'agricoltura, nell'economia rurale e nell'occupazione locale. Sarebbe una buona idea se la Commissione e il Parlamento avviassero un dialogo e avanzassero proposte nel tentativo di affrontare i problemi del settore in modo a consentire alle piccole e medie imprese del settore agricolo non solo di sopravvivere, ma anche di uscire dalla crisi nel corso dei prossimi anni. Commissione e Parlamento dovrebbero avviare misure di intervento per rafforzare sia i meccanismi di gestione della crisi, in modo da coprire anche le eventuali perdite di reddito, sia le politiche nazionali, che potrebbero essere rese più flessibili senza attivare necessariamente un cofinanziamento della politica agricola comune.
(LT) I leader europei hanno recentemente espresso il loro disappunto nei confronti dei loro omologhi di Ucraina e Georgia e stanno cominciando a chiedersi se è possibile rendere tali Stati democratici facendoli entrare nella NATO e nell'Unione europea. Tali opinioni e dichiarazioni vanno solo a vantaggio delle politiche della Russia e delle sue forze speciali. Le provocazioni russe mirano a indebolire il presidente Juščenko, il presidente Saakashvili e le politiche occidentali che essi stanno adottando sono davanti agli occhi di tutti. Esistono anche provocazioni invisibili e per capire come sono orchestrate la cosa migliore sarebbe consultare gli archivi del KGB. Solo politici ingenui possono credere nell'Europa contemporanea che la Russia non ricorra più a ricatti e provocazioni pur essendo guidata da Putin, funzionario del KGB. L'ultima provocazione è stata la notizia del rapimento di un soldato russo da parte della Georgia. Tale notizia è circolata per tutta la settimana e solo in seguito, quando ormai la propaganda aveva già fatto il danno, la Russia ha ammesso che il soldato aveva in realtà disertato. Si ha l'impressione che la Russia ci prenda abilmente in giro su carri armati, gasdotti, notizie veritiere e false, ma è soprattutto l'ingenuità dei politici europei che consente alla Russia di farsi gioco di noi.
(PL) Signor Presidente, approfittando del fatto che l'attenzione pubblica mondiale è concentrata sui temi legati alla crisi economica, le autorità cinesi stanno usando il loro ingente apparato repressivo per aumentare le pressioni sul Tibet. La campagna cinese, che durerà 40 giorni, è rivolta soprattutto contro coloro che hanno preso parte alle proteste dell'ultimo anno.
I mandati di comparizione presso gli uffici di polizia sono in aumento, così come le scomparse, le intimidazioni e le morti inspiegabili. Non possiamo escludere la possibilità che, in conseguenza della repressione, si verifichino espressioni di rivolta da parte dei tibetani che saranno spinti ad adottare misure estreme. Le forze di sicurezza e l'esercito cinesi risponderanno mettendo a tacere con brutalità tali proteste e potremmo trovarci di fronte ad una provocazione intenzionale da parte delle autorità cinesi che contano sulle deboli proteste dei governi democratici, impegnati nel combattere la crisi economica. Il Parlamento europeo dovrebbe esprimersi con chiarezza e decisione su questo problema e presenterò quindi oggi una bozza di appello da trasmettere al primo ministro cinese. Dobbiamo inviare tutti insieme un chiaro segnale al regime comunista: non permetteremo la violazione dei diritti umani fondamentali in Tibet.
(RO) La Commissione europea ha dichiarato il 2009 Anno europeo della creatività e dell'innovazione. Il pensiero creativo è la chiave del successo dell'economia globale, come ha riconosciuto l'Unione europea già molto tempo fa. In realtà l'innovazione è parte integrante sia del pacchetto della Commissione sui cambiamenti climatici sia del piano di rivitalizzazione dell'economia europea. Per parte sua il Parlamento europeo deve essere più attivo nell'incentivare la creatività come forza propulsiva per l'innovazione. Desidero ringraziarvi ancora una volta per aver approvato l'anno scorso il pacchetto sull'energia e i cambiamenti climatici e la dichiarazione scritta sulla fibromialgia. Questi documenti aprono la strada all'innovazione e alla creatività in settori di importanza primaria come la salute, dove si potranno individuare nuove cure contro la fibromialgia, e l'energia, dove le nuove fonti di energia alternativa potranno diventare più efficienti.
(HU) Signor Presidente, l'Ungheria è entrata nell'area Schengen il 21 dicembre 2007, ma vi sono ancora questioni in sospeso sul confine con Austria e Ungheria e non si è ancora instaurato un dialogo con le autorità del Burgenland. Per questo motivo nel giugno 2008 i miei connazionali hanno presentato una petizione alla commissione parlamentare competente, che abbiamo immediatamente inoltrato al commissario Barrot. Quattro mesi più tardi il commissario ha infine risposto dicendo di non disporre di informazioni sufficienti sulla petizione e che avrebbe cercato di contattare la persona che l'aveva presentata. Dopo altri due mesi ho contattato io stessa la persona che aveva presentato la petizione per verificare come stavano veramente le cose. Mi è stato detto che, ad allora, la Commissione non aveva mai tentato di mettersi in contatto: sembra difficile che la Commissione possa in tal modo ottenere informazioni. Ho chiesto nuovamente delucidazioni ai servizi della Commissione e mi è stato detto che avrebbero esaminato la questione "con un ritardo più contenuto possibile”. Ebbene, desidero chiedere alla Commissione cosa significa l'espressione "con un ritardo più contenuto possibile”. Mi auguro che la campagna politica per le elezioni che si terranno tra quattro mesi non venga anch'essa condotta "con un ritardo più contenuto possibile” dal presidente Barroso e dal commissario Barrot. Molte grazie.
(HU) La ringrazio, signor Presidente. Onorevoli deputati, in questo minuto a mia disposizione desidero parlare rapidamente del razzismo che imperversa in Europa. In Ungheria alcuni giorni fa un commissario di pubblica sicurezza che aveva fatto dichiarazioni razziste è stato prosciolto dall'accusa e reintegrato in servizio dopo una presunta indagine interna, durante la quale non si è nemmeno cercato di appurare se egli avesse realmente fatto tali dichiarazioni razziste. In Romania, a Tărlungeni, vicino a Braşov, tra le famiglie rom e quelle non rom è stato eretto un muro. Per spiegare ad un bambino il motivo di tale separazione, un padre potrebbe forse dire che da un lato del muro vivono i cattivi mentre dall'altro lato ci sono i buoni. Dieci giorni fa abbiamo votato a favore della relazione per la delegazione in Italia e una settimana fa l'Italia ha schierato forze armate contro i rom a seguito di due reati commessi da ignoti. Le forze di polizia fanno controlli a tappeto tra le famiglie rom utilizzando persino elicotteri, cani e agenti armati. Molte grazie.
(PT) In Portogallo i numeri della disoccupazione stanno crescendo in modo esponenziale e ogni giorno sempre più società annunciano tagli alla produzione, licenziamenti e addirittura la chiusura dell'attività.
Tra i casi più gravi vi è la minaccia che incombe su circa 2 000 lavoratori a Vila do Conde, Qimonda, a seguito della dichiarazione di fallimento della casa madre in Germania. Mercoledì sarà presente in Parlamento una delegazione di lavoratori di entrambi i paesi che si aspettano la nostra solidarietà e il nostro sostegno per la loro lotta in difesa dei posti di lavoro.
Inoltre aumentano in modo scandaloso i casi di ritardo nel pagamento di emolumenti e stipendi ai lavoratori, ad esempio nelle aziende che producono sughero, in alcune aziende tessili e dei settori della ceramica e della metallurgia. Questa situazione crea problemi gravi a livello sociale e aumenta la povertà, portando a condizioni addirittura tragiche nel caso di componenti della stessa famiglia che lavorano nella stessa impresa. Solo alcuni giorni fa potuto accertarmene direttamente alla Subercor, di Santa Maria da Feira, un'azienda del gruppo Suberus attivo nel settore delle calzature, dove i lavoratori stanno lottando per ottenere lo stipendio e dove un paio famiglie con figli stanno già patendo la fame. Esistono situazioni terribili causate dall'attuale crisi, le cui conseguenze sono evidenti sul viso e nelle vite della gente. Chiedo quindi che non ci si limiti alla solidarietà, ma che si trovi una soluzione a queste gravi situazioni.
(HU) Signor Presidente, l'opinione pubblica ungherese ha seguito con grande interesse gli sviluppi relativi alla questione degli idranti e vorrebbe avere prima possibile un'idea chiara della situazione: è a questo scopo che chiediamo l'aiuto della Commissione. Il governo ungherese nel corso degli anni 2006, 2007 e 2008 ha continuato a ritenere che fosse possibile utilizzare il Fondo Schengen per acquistare nuovi idranti, idranti che sono stati poi utilizzati per disperdere la folla in una manifestazione a Budapest il 22 ottobre del 2007. Alla fine del 2008 il ministro della Giustizia e dell'ordine pubblico ha dichiarato che per l'acquisto degli idranti non era stato utilizzato il Fondo Schengen, una risorsa comunitaria, e il commissario europeo competente lo ha confermato. Il giorno seguente, tuttavia, un sottosegretario di stato dello stesso ministero ha dichiarato che il governo ungherese aveva provveduto all'acquisto degli idranti con risorse interne al Fondo Schengen, contraddicendo la Commissione europea. Mi chiedo se quest'ultima abbia poi verificato se in questo caso è stato utilizzato o meno il Fondo Schengen e se abbia quindi accertato la verità sull'acquisto degli idranti. A causa di questi avvenimenti sono in gioco la credibilità e la trasparenza dell'operato non solo del governo ungherese, ma anche della Commissione europea. Molte grazie.
(EN) Signor Presidente, lunedì scorso il governo britannico ha annunciato l'avvio di alcuni studi di fattibilità su cinque progetti, per tre dighe e due lagune, in materia di energia dalle maree nell'estuario del Severn.
L'Unione europea si è giustamente prefissata obiettivi ambiziosi in materia di energie rinnovabili, ma l'idea di raggiungere tali obiettivi in modo indolore è un'illusione. La diga del Severn potrà coprire fino al cinque per cento del fabbisogno energetico del Regno Unito, mettendo però in discussione la direttiva habitat.
La sospensione del progetto con argomentazioni di tipo legale o per motivi di opinione pubblica proverebbe la veridicità della massima di Nietzsche secondo cui la http://it.wikiquote.org/wiki/Pazzia" \o "Pazzia" è nei singoli qualcosa di raro, ma nei gruppi, nei partiti, nei popoli e nei tempi è la regola. L'Unione europea e il governo britannico dovrebbero fare invece riferimento alla filosofia di Jeremy Bentham secondo la quale bisogna scegliere la più grande felicità possibile per il maggior numero di persone.
(EL) Signor Presidente, ci è voluto molto tempo affinché i Balcani si liberassero dal nazionalismo sterile che mal si accorda con gli standard di comportamento e i valori europei, ma sembra che sia ancora necessario ribadire questo concetto ad alcuni. Nell'ottobre del 2008 il governo della ex Repubblica iugoslava di Macedonia ha presentato alla Comunità una richiesta di finanziamento per il corridoio 10 che attraversa il suo territorio. Solo due mesi più tardi, con una decisione scandalosa che è stata persino pubblicata nella gazzetta ufficiale nazionale, la Macedonia ha deciso di battezzare il corridoio con il nome di "Alessandro il Grande di Macedonia”, in spregio all'accordo provvisorio con la Grecia che vieta espressamente la propaganda governativa e l'utilizzo di simboli che possano fomentare ostilità, odio e violenza. Lancio un appello alla Commissione europea affinché vincoli il finanziamento comunitario all'abrogazione di questa scandalosa decisione che ci ricorda che esistono ancora nazionalisti nei Balcani. Stiamo costruendo un'Europa in cui non c'è posto per il nazionalismo.
(BG) Lo scorso mercoledì la Commissione europea ha annunciato la sua proposta in merito al programma di ricostruzione nel settore della sicurezza energetica.
In linea con questa proposta, la Bulgaria sta per ricevere solo una parte dei 20 milioni di euro destinati al progetto di collegamento della Bulgaria con la Grecia, solo una parte dei 20 milioni di euro stanziati per migliaia di progetti. Nel mio paese in casi come questo si dice: "La montagna ha partorito un topolino”. E questo dopo che si è verificata la grande crisi del gas!
Come sapete la Bulgaria è stata colpita molto duramente dalla crisi ed è l'unico paese completamente dipendente dal gas russo. Ufficialmente si dice che vengono finanziati i progetti già pronti a partire, ma vi sono dei dubbi in proposito. Il fondamentale progetto proposto dalla Bulgaria per l'ampliamento del deposito per il gas di Chiren può essere completato in pochi mesi e, se non avrà il sostegno dell'Unione, verrà portato avanti indipendentemente dalla Bulgaria: ma dove stanno la solidarietà e la giustizia europee?
La scorsa settimana un'autorevole rivista europea ha scritto che, in seguito alla crisi, il numero degli euroscettici in Bulgaria sarebbe aumentato al 20 per cento. Spero che tale stima non sia corretta, ma la ritengo purtroppo plausibile se la Commissione continuerà a mantenere questo comportamento nei confronti della Bulgaria.
(EN) Signor Presidente, due anni e mezzo fa ho scoperto che la Commissione europea aveva avviato un procedimento contro la Danimarca presso la Corte di giustizia europea a seguito dell'introduzione in questo paese della soglia del 2 per cento per gli acidi grassi idrogenati negli alimenti. La Commissione ha agito legalmente, anche se indagini scientifiche dimostrano che questi acidi sono estremamente dannosi dal punto di vista di malattie coronariche e altre patologie. Due anni fa ho quindi deciso, assieme a due colleghi, gli onorevoli Jørgensen e McAvan, di presentare una dichiarazione scritta che ha ottenuto il sostegno di 254 deputati del Parlamento appartenenti a 25 Stati membri, un sostegno molto consistente.
Recentemente la commissione per l'ambiente, la sanità pubblica e la sicurezza alimentare ha pubblicato una relazione indicando come livello massimo il 2 per cento, esattamente come la decisione adottata dalla Danimarca. Sulla base di prove mediche e scientifiche, mi appello quindi alla Commissione affinché adotti a sua volta la soglia del 2 per cento, come previsto dal sistema danese e come raccomandato la relazione della commissione per l'ambiente, la sanità pubblica e la sicurezza alimentare.
(SL) Ancora una volta devo prendere atto con rammarico che, mentre la situazione delle minoranze italiana e ungherese in Slovenia è regolamentata in modo esemplare e ciascuna minoranza ha un proprio rappresentante al Parlamento sloveno, le minoranze slovene all'estero non godono dello stesso trattamento.
Malgrado a Budapest sia stato firmato un trattato, in Ungheria non c'è la volontà politica di consentire alla minoranza slovena di avere un proprio rappresentante in parlamento. Recentemente, inoltre, siamo venuti a sapere che l'unico museo sloveno in Ungheria dovrà chiudere a causa di un taglio ai finanziamenti, benché si tratti dell'unico centro culturale della minoranza slovena del paese e il finanziamento era peraltro di soli 16 000 euro.
Mentre la Slovenia stanzia 14,5 milioni di euro l'anno per la minoranza ungherese, l'Ungheria destina solo 400 000 euro l'anno alla minoranza slovena. Ci aspettiamo quindi che la minoranza slovena riceva legittimamente un maggior sostegno politico e finanziario da parte del governo ungherese; la crisi finanziaria non può essere una scusa per ridurre i fondi destinati alle minoranze in Ungheria, in Italia o in qualsiasi altro paese.
(EN) Signor Presidente, nonostante l'accordo esistente tra le autorità greche e gli agricoltori questi ultimi stanno ancora bloccando il traffico transfrontaliero tra Bulgaria e Grecia alla frontiera di Kulata-Promachonas. I 14 giorni di blocco delle frontiere tra la Repubblica bulgara e la Grecia hanno causato notevoli danni economici agli autotrasportatori bulgari.
Assieme ad altri 14 deputati del Parlamento europeo ho inviato un'interrogazione orale alla Commissione sulle misure adottate in base al regolamento comunitario n. 2679/98. Riconosciamo i diritti fondamentali e le libertà dei cittadini europei, ma siamo tuttavia convinti che si dovrebbe ottimizzare tale regolamento in modo da evitare altri casi di blocco prolungato dei trasporti tra gli Stati membri, in completa violazione di principi fondamentali del mercato interno, quali la libera circolazione dei beni e delle persone.
. - (FR) Signora Presidente, nove giorni fa le regioni dell'Aquitania, dei Midi-Pyrénées e dalla Languedoc-Roussillon sono stati gravemente colpiti dal ciclone Klaus.
I danni sono ingenti e chiedo che queste regioni possano ricevere gli aiuti d'urgenza europei. Mi riferisco in particolare al Fondo di solidarietà dell'Unione europea, ma anche ai Fondi strutturali e al Fondo per lo sviluppo rurale, nonché all'autorizzazione per gli aiuti di Stato.
Desidero richiamare la vostra attenzione, onorevoli deputati, sul fatto che, nel maggio del 2005, il Parlamento europeo ha approvato la relazione dell'onorevole Berend sulla riforma del Fondo di solidarietà in modo da allargarne il campo d'applicazione, questione attualmente ad un punto morto in seno al Consiglio dei ministri. E' assolutamente necessario che si pervenga presto ad un esito positivo.
I cittadini europei si aspettano che l'Unione li protegga e offra loro assistenza concreta. Consentendo alle regioni francesi di ricevere gli aiuti d'urgenza e portando a termine la riforma del Fondo di solidarietà, si darebbe ai cittadini europei una garanzia assoluta dell'impegno e della volontà dell'Unione europea di essere al loro fianco in situazioni difficili.
(EL) Signora Presidente, gli agricoltori delle aziende di piccole e medie dimensioni sono scesi in piazza per due settimane di lotta che hanno scosso l'intero paese. La politica agricola comune, formulata e applicata congiuntamente dalle amministrazioni greche, e gli accordi previsti nel quadro dell'Organizzazione mondiale del commercio hanno comportato una riduzione della produzione agricola e un taglio drastico del reddito degli agricoltori delle piccole e medie imprese, accelerando la loro chiusura. La bilancia commerciale agricola della Grecia è passata dal segno positivo a quello negativo per la bella cifra di circa tre miliardi di euro per il solo 2008. Invece di far fronte alle richieste delle piccole e medie imprese il governo neodemocratico sta cercando di ingannarle con annunci senza significato e, al contempo, sta mobilitando forze speciali per soffocarne la lotta. Il partito comunista greco e i lavoratori sostengono la lotta delle piccole e medie aziende contro la politica agricola comune e contro tutte le politiche antipopolari dell'Unione europea e dei governi borghesi. Appoggiamo la richiesta di garantire prezzi minimi per i prodotti agricoli e per il bestiame che coprano i costi di produzione e aumentino il reddito delle piccole e medie aziende.
(EN) Signora Presidente, man mano che la crisi economica si aggrava, nel Regno Unito vengono avviate iniziative industriali che, a causa di norme comunitarie quali l'obbligo di libera circolazione della manodopera, senza limitazioni, all'interno dell'Unione europea e i requisiti per i principali appalti pubblici - che, se concessi a società straniere, determinano un notevole flusso di lavoratori stranieri - giocano a svantaggio dei lavoratori e dei disoccupati locali e li privano di opportunità di lavoro.
Credo che molti si rendano conto del prezzo che il Regno Unito sta pagando per l'appartenenza all'Unione europea. Siamo costretti a sottostare alle leggi del mercato sulla manodopera, alla supremazia della legge dell'Unione europea e ai decreti della Corte di giustizia europea. La politica sugli appalti, che impedisce di riservare un trattamento preferenziale ad appaltatori e lavoratori locali, sta provocando un risentimento sempre maggiore nei confronti dell'Unione europea e del suo regime inflessibile.
(EL) Signora Presidente, due anni fa il Parlamento ha approvato quasi all'unanimità una risoluzione nella quale si chiedeva di accertare la sorte delle persone scomparse a Cipro. Sono passati due anni e non si registra ancora nessun progresso. E' stato chiesto all'esercito turco di fornire tutte le informazioni in suo possesso alla commissione competente, ma la richiesta non ha avuto alcun seguito. Al contrario, oggi abbiamo assistito alla confessione pubblica di un cittadino turco che, per motivi di coscienza e non riuscendo più a tacere, ha confessato di aver ucciso 10 greci ciprioti mentre prestava servizio militare. L'esercito turco è perfettamente a conoscenza di questi e di altri crimini e, senza dubbio, non vi è persona civile oggi, né turca né di nessun'altra nazionalità, che non condanni questi crimini di guerra. Cosa dobbiamo fare, quindi? Dobbiamo cercare di esercitare pressioni sull'esercito turco affinché fornisca informazioni alla commissione competente in modo da mettere fine alle sofferenze dei congiunti delle persone scomparse.
(EN) Signora Presidente, come lei sa nel mio paese si sono svolte molte manifestazioni di protesta contro una società italiana che ha vinto un appalto in una raffineria petrolifera della mia circoscrizione e ha utilizzato solo manodopera italiana.
Le rimostranze sono comprensibili se veramente la società ha riservato il diritto di lavoro solo ai propri connazionali, escludendo i cittadini britannici. Si tratterebbe di una discriminazione basata sulla nazionalità e quindi di una violazione del diritto comunitario, stessa infrazione cui incorrerebbe la società se non rispettasse i requisiti di legge britannici da osservare in base alla direttiva sui lavoratori distaccati.
I dimostranti invece passano naturalmente dalla parte del torto qualora sostenessero che alla gara d'appalto avrebbero dovuto essere ammesse unicamente società britanniche e che si sarebbe dovuta impiegare solo manodopera britannica. I manifestanti dovrebbero ricordare che vi sono più di due milioni di cittadini britannici che lavorano in altri Stati membri, mentre solo un milione di cittadini dell'Unione non britannici lavorano nel Regno Unito.
Lo slogan "lavoratori britannici per lavori britannici” significa che occorre consentire ai lavoratori britannici di competere regolarmente e senza subire discriminazioni, senza riservare il lavoro unicamente ai cittadini di una nazione, sia questa il Regno Unito o qualsiasi altro Stato membro dell'Unione europea.
Signora Presidente, onorevoli colleghi, abbiamo dopodomani - e ne sono felicissimo - qui in seduta solenne, il Presidente dell'Autorità palestinese. In questa occasione, il Presidente di questa Autorità viene in una sede dell'Europa delle patrie che sta distruggendo la patria europea e per cui il Mediterraneo è buono solo come tomba per i poveri e per coloro che sono condannati alla fame e allo sterminio.
Noi rappresentiamo qui - guardate questa ora, è un'ora di proteste nazionaliste, da tutte le parti dobbiamo farle, la peste dell'Europa delle patrie sta distruggendo la patria europea e noi abbiamo il dovere di dirlo a Bruxelles. Dopodomani parla un palestinese. Ebbene, il fatto che l'80% dei cittadini israeliani vuole l'Europa contro il governo di Gerusalemme, come la Fondazione Adenauer ha dimostrato, dimostra anche che anche i palestinesi, i libanesi, il sud Mediterraneo, i tunisini, i popoli non hanno il diritto di puntare anch'essi nella rivoluzione ...
(RO) Dato il clima attuale in Europa, garantire la sicurezza energetica sta diventano una priorità. E' possibile assicurare una diversificazione delle rotte di transito dell'energia collegando le reti europee del gas e incentivando in tal modo la solidarietà tra gli Stati membri, uno dei principi fondamentali dell'Unione europea. Oltre ai contributi finanziari di Romania e Ungheria, la scorsa settimana la Commissione europea ha proposto lo stanziamento di 30 milioni di euro per completare il gasdotto Arad-Szeged, il cui finanziamento è rimasto in sospeso per più di cinque anni.
Tale progetto è della massima importanza: il gasdotto non solo collegherà Romania e Ungheria, ma sarà anche un collegamento con la rete di gasdotti dell'Unione europea. Al completamento dell'infrastruttura, la Romania potrà importare ed esportare gas sul mercato europeo non solo in condizioni normali, ma anche in situazioni di crisi energetica in Europa. Con questo obiettivo in mente, chiedo il vostro sostegno in modo che la proposta della Commissione possa essere applicata prima possibile.
(DE) Signora Presidente, lo scandalo della carne irlandese ha avuto ripercussioni in Europa e in Austria dove, a seguito dello scandalo, questa carne è stata stranamente riveduta come speck tirolese. A mio parere si potrebbe risolvere il problema comunitario semplicemente introducendo l'obbligo di dichiarare, per la carne fresca e per i prodotti della carne, informazioni quali il luogo d'origine, la durata del trasporto dell'animale al macello e dal qui al punto vendita della carne e, in caso di provenienza da paesi non appartenenti all'Unione europea, la specificazione del paese d'origine. L'Unione, inoltre, dovrebbe finalmente prevedere l'introduzione di ispezioni. Invito il Consiglio, la Commissione e voi, onorevoli deputati, a intraprendere le misure necessarie affinché non sia più possibile ingannare i consumatori europei.
(SL) Come abbiamo visto e sentito, la lunga guerra civile in Sri Lanka sta giungendo al termine, ma è stata una vittoria militare, e non una conquista politica o il raggiungimento di una soluzione duratura, ad obbligare le Tigri Tamil ad uscire dalle loro principali roccaforti. Tale soluzione militare presenta molti problemi. Ci sono vincitori e vinti e diverse decine di migliaia di civili sono costrette a ritirarsi o a fuggire per paura delle unità militari governative.
L'esperienza balcanica ci insegna che, a seguito di vittorie militari e di interruzioni ufficiali delle ostilità, i vinti e i loro presunti simpatizzanti vengono spesso giustiziati dai vincitori. Le vittorie possono comportare uccisioni, atti di vendetta incontrollata e spesso anche omicidi organizzati che gli autori cercano di nascondere.
Non voglio puntare il dito contro nessuno prima del tempo; sto solamente cercando di sottolineare che l'Unione europea deve intervenire immediatamente per assicurare la presenza e la supervisione di forze internazionali nel periodo critico post-bellico, un periodo durante il quale la popolazione civile in fuga per paura è in grave pericolo.
(EN) Signora Presidente, molti saranno a conoscenza dell'allarme diossina nella Repubblica d'Irlanda: si tratta di una situazione in cui sono rimasti coinvolti anche gli allevatori dell'Irlanda del Nord dal momento che importavano i mangimi composti che hanno causato i problemi negli animali. L'esecutivo dell'Irlanda del Nord ha offerto agli allevatori una compensazione del 25 per cento che per loro equivale alla rovina. Il governo ha problemi nel reperire i fondi da destinare agli allevatori e non riuscirà ad ottenere il 37,5 per cento dei fondi europei disponibili. Mi risulta che il governo della Repubblica d'Irlanda abbia dichiarato chiaramente di declinare qualsiasi responsabilità in merito, benché lo stabilimento per la produzione dei mangimi fosse stato autorizzato dal governo e ricadeva sotto il suo controllo. Inoltre, in uno stabilimento è stato riscontrato un gran numero di carne di maiale infetta. Si tratta di un problema serio che va risolto al più presto.
(RO) L'Unione europea si sta preparando attivamente a negoziare un accordo post-Kyoto per continuare a ridurre le cause dei cambiamenti climatici. Gli Stati membri dovranno ridurre gradualmente le emissioni di anidride carbonica e le imprese europee dovranno investire con urgenza per modernizzare gli impianti produttivi delle industrie ad alto consumo energetico per mantenere costante l'attuale livello produttivo e occupazionale e tutelare l'ambiente.
Desidero richiamare la vostra attenzione sul fatto che, data l'attuale crisi economica, le imprese europee non riescono ad ottenere i prestiti di cui hanno bisogno per l'ammodernamento degli impianti. Le imprese non devono produrre meno, ma produrre in modo più intelligente ed ecologico. Chiedo quindi alla Commissione europea, alla Banca europea per gli investimenti e agli Stati membri di dare priorità allo sviluppo economico sostenibile nell'Unione e di garantire, tramite il piano europeo di ripresa economica, le condizioni necessarie a consentire alle imprese di ammodernarsi e rimanere competitive in un mercato sempre più spietato
(HU) La ringrazio, signora Presidente. L'Unione europea sta cercando di garantire stabilità e sicurezza, di aumentare la ricchezza dei propri cittadini e di costruire un futuro comune per l'Europa. Il patrimonio storico e nazionale e le minoranze etniche rappresentano un valore duraturo in un'Europa diversificata e il rispetto dei diritti di queste minoranze non è stato ancora garantito a sufficienza. L'esistenza di documenti quali la Convenzione quadro per la protezione delle minoranze nazionali e la Carta europea delle lingue regionali e minoritarie ci fa ben sperare. Ovviamente, finché tutti gli Stati membri dell'Unione europea non avranno ratificato tali documenti occorrerà fare ulteriori sforzi. Il Parlamento dovrebbe prefiggersi l'obiettivo di creare un accordo quadro vincolante che garantisca la tutela delle comunità delle minoranze nazionali e riconosca che le varie forme di autonomia e autodeterminazione, basate sul principio di sussidiarietà, rappresentano soluzioni rassicuranti per la situazione delle minoranze. Molte grazie.
. - (FR) Signora Presidente, consentitemi di esprimere il mio pieno appoggio ai cittadini e alle famiglie colpite dal ciclone Klaus che ha interessato l'Europa meridionale e in particolare la zona sudorientale della Francia più di una settimana fa.
Il ciclone ha avuto tragiche conseguenze: ci sono state undici vittime, oltre un milione e mezzo di case sono rimaste senza elettricità e sono stati colpiti più di 300 000 ettari di zona boschiva, ovvero il 40 per cento dei boschi della regione di Landes. Sono stati abbattuti da 30 a 40 milioni di metri cubi di alberi.
Dal 2002 l'Unione europea ha a disposizione il Fondo di solidarietà che consente di dare assistenza finanziaria in situazioni d'emergenza alle regioni europee colpite da calamità naturali come questa. Il Consiglio dei ministri, come già indicato dalle soluzioni cui è giunta l'onorevole Laperrouze, deve concedere il Fondo di solidarietà e spero che il Parlamento si assicuri che questo avvenga molto presto.
(PL) Signora Presidente, stiamo per celebrare il XX anniversario dell'avvio della tavola rotonda in Polonia. E' stato allora che il governo e l'opposizione si sono seduti ad un tavolo ed hanno avviato una riflessione su come risolvere i problemi della Polonia, sia quelli di tipo economico e sociale che quelli più importanti relativi al nostro sistema politico.
L'opposizione era rappresentata principalmente da Solidarnosc, fondato nel 1980 e guidato da Lech Wałęsa e dai suoi consiglieri. I rappresentanti del governo erano invece le autorità del vacillante sistema economico socialista, i creatori della legge marziale in Polonia.
A seguito della tavola rotonda e dell'intesa raggiunta si sono svolte le elezioni del 1989 che hanno visto l'instaurazione del primo governo guidato da un non comunista, Tadeusz Mazowiecki. Proprio quel governo ci ha dimostrato che la direzione giusta per la Polonia non era solamente verso libertà e democrazia, ma anche verso l'integrazione con l'Unione europea. I cambiamenti che si sono verificati nel mio paese hanno innescato le manifestazioni di molti paesi dell'Europa centrale e orientale a favore della libertà, della democrazia e dell'integrazione nell'Unione europea.
Produzione e occupazione nel settore tessile e dell'abbigliamento in diversi Stati membri dell'UE (discussione)
L'ordine del giorno reca la discussione sull'interrogazione orale alla Commissione su produzione e occupazione nel settore tessile e dell'abbigliamento in diversi Stati membri dell'UE.
autore supplente. - (EN) Signora Presidente, a nome della commissione per il commercio internazionale voglio puntualizzare qual è la posta in gioco.
Si tratta della produzione e dell'occupazione nel settore tessile e dell'abbigliamento in diversi Stati membri. L'Unione europea e la Cina hanno concordato un sistema comune di sorveglianza delle esportazioni di alcune tipologie di beni tessili e di abbigliamento dalla Cina verso gli Stati membri dell'Unione; questo regime però era valido sino al 31 dicembre 2008.
Negli ultimi due anni, 350 000 posti di lavoro sono andati perduti, e lo stesso periodo ha fatto registrare una riduzione del 5 per cento nel numero delle imprese. Tenuto conto del sempre crescente numero di aziende che cessano la propria attività o che trasferiscono la produzione altrove, determinando un aumento della disoccupazione in numerose regioni, vorrei formulare le seguenti interrogazioni a nome della commissione per il commercio internazionale:
La Commissione europea, o un qualsiasi Stato membro, ha proposto o richiesto che il duplice meccanismo di sorveglianza venisse prolungato anche oltre la scadenza del 31 dicembre 2008 o che fosse adottata qualche altra misura in questo quadro di riferimento?
Quali misure intende adottare la Commissione per tutelare la produzione e l'occupazione nel settore tessile e dell'abbigliamento?
La Commissione intende continuare a monitorare in tempo reale le evoluzioni del mercato, le statistiche sulle importazioni e i controlli doganali e ad aggiornare il settore sui più recenti sviluppi?
Qual è la situazione attuale riguardo la proposta di regolamento sulle etichette "made in"?
Quali sono le misure intraprese dalla Commissione per dar seguito alle proposte adottate dal Parlamento nella risoluzione del 13 dicembre 2007?
membro della Commissione. - (EN) Signora Presidente, è comprensibile che in questo clima vi sia preoccupazione sulle prestazioni del settore manifatturiero, vista la forte concorrenza, e naturalmente il settore del tessile riveste un ruolo importante. Il tasso di occupazione ha continuato a calare, di pari passo con un calo della produzione registrata dopo un paio d'anni di relativa stabilità. Il settore è ovviamente all'avanguardia nella globalizzazione e il merito è da attribuirsi in larga parte alle piccole e medie imprese.
In seguito alla scadenza del protocollo d'intesa nel 2005, abbiamo siglato l'accordo sul regime comune di sorveglianza, sul quale l'onorevole Wortmann-Kool ha già richiamato la nostra attenzione, ricevendo informazioni tempestive sui flussi commerciali. Siamo pertanto in grado di reagire meglio nell'eventualità di un'improvvisa impennata della nostra industria. L'accordo rappresenta inoltre un ulteriore passo nella transizione verso mercati aperti, concepiti e sviluppati - sono sicuro che gli onorevoli deputati ne sono consapevoli - in coordinamento con gli attori economici interessati, con gli Stati membri e con il Parlamento. Promuovendo un processo graduale di cambiamento, abbiamo permesso al settore di adattarsi, adattamento sostenuto dalle parti sociali. Alla scadenza del protocollo d'intesa nel 2008 non è stata richiesta alcuna estensione dei livelli volontari di crescita, né è stato richiesto un prolungamento del sistema di sorveglianza nel 2009, benché mi pare chiaro che alcuni Stati membri lo avrebbero preferito. In generale, le importazioni dalla Cina sono aumentate, ma si sono mantenute entro limiti ragionevoli. Incrementi notevoli nelle importazioni di alcune categorie di abbigliamento, come ad esempio gli abiti da donna, i pantaloni e i maglioni, sono stati compensati dalla riduzione delle importazioni di tessili da fornitori di altri paesi. Pertanto, complessivamente, nel 2008 si è registrato soltanto un lieve aumento generale, che i mercati sono stati in grado di assorbire in maniera abbastanza soddisfacente.
La giusta risposta politica non implica la chiusura dei nostri mercati o il monitoraggio delle importazioni. Dobbiamo far sì che tutte le imprese trovino il modo di cambiare, adattarsi, commerciare e innovare uscendo dalle condizioni attuali. E' proprio per aiutare le aziende come queste che è stato adottato il piano per il rilancio economico, che fornirà naturalmente una spinta enorme, pari all'1,5 per cento del PIL dell'Unione europea, a sostegno del settore tessile e dell'abbigliamento. Le sfide per il settore risalgono a prima dell'attuale rallentamento: otto delle quindici domande di contributo presentate nel quadro del Fondo europeo di adeguamento alla globalizzazione riguardavano proprio il sostegno ai lavoratori del settore tessile.
La Commissione è pronta a sostenere iniziative volte alla creazione di partenariati nel settore tessile e dell'abbigliamento per anticipare la ristrutturazione e proteggere l'occupazione; la presenza di un quadro permanente per il dialogo sociale, inoltre, va a generale vantaggio del settore. Vediamo quindi con favore la risoluzione del Parlamento sul futuro del settore tessile e stiamo progredendo nell'accesso al mercato, nei fondi dal progetto "Mercati guida: un'iniziativa per l'Europa” e in tutti gli accordi di libero scambio, quali le cause che riguardano gli standard ambientali e sociali. Naturalmente, la svalutazione monetaria rimane nella nostra agenda.
a nome del gruppo PPE-DE. - (EL) Signora Presidente, quello del tessile e dell'abbigliamento è un settore dell'economia globalizzato per eccellenza, un settore caratterizzato da continui cambiamenti dei luoghi di produzione e da costanti ristrutturazioni e adattamenti alle nuove situazioni, come ad esempio la liberalizzazione del commercio internazionale. Per molti Stati membri dell'Unione europea, inclusa la Grecia, questo settore rappresenta un'importante fonte di esportazioni e occupazione, ma i numerosi trasferimenti di unità produttive e la costante riduzione dell'occupazione hanno raggiunto dimensioni preoccupanti. Oltre ai problemi strutturali, anche la marcata discrepanza tra le tariffe sulle importazioni dell'Unione europea e dei suoi maggiori concorrenti sta svolgendo un ruolo negativo. Signora Commissario, stiamo parlando di un settore nel quale si registra una percentuale molto elevata, e peraltro in continuo aumento, di sequestri di materiali contraffatti ai confini dell'Unione europea. In questo contesto, ritengo che la proposta di istituire un osservatorio europeo sui prodotti contraffatti sia una buona idea, che permette un migliore coordinamento tra le autorità competenti, gli Stati membri e i servizi della Commissione, creando inoltre le condizioni per un'efficace cooperazione con il settore privato. Ritengo che sia necessario adottare dei regolamenti per quanto concerne le etichette "made in", che aiuterebbero a salvaguardare le condizioni di concorrenza leale e tutela del consumatore. L'istituzione di norme più efficaci in materia di origine è importante in termini di applicazione dei contingenti tariffari nel quadro delle preferenze generalizzate e degli accordi regionali. Ci viene richiesto di creare un nuovo quadro di cooperazione tra le agenzie che applicano le politiche e gli impegni industriali e regionali e sostenere efficacemente le imprese europee, in particolare le PMI, in modo che possano mantenere e sviluppare ulteriormente la propria specializzazione concorrenziale, ovvero la produzione di articoli ad alto valore aggiunto, in termini di qualità, design, innovazione e uso di nuove tecnologie.
a nome del gruppo PSE. - (RO) Innanzi tutto vorremmo ringraziarla per le risposte fornite alle interrogazioni orali. Vorrei sottolineare che, come ben sappiamo, il settore tessile contribuisce in maniera sostanziale al PIL di tutti gli Stati membri, inclusa la Romania, e che questo settore crea nuovi posti di lavoro, in particolar modo per la forza lavoro femminile. Concordo con le misure proposte e le sostengo, poiché, consapevoli dell'importanza del commercio nel contesto dell'attuale crisi economica, dobbiamo comprendere anche l'importanza delle misure necessarie per la tutela dei posti di lavoro.
Tenendo conto che il sistema comune di sorveglianza sulle importazioni di tessili dalla Cina, che a quanto vedo era un importante strumento di controllo del mercato, è terminato alla fine dello scorso anno, vorrei suggerire alla Commissione di attribuire maggiore importanza non soltanto al settore tessile, ma anche ad altri settori industriali vulnerabili, quali quelli siderurgico, chimico e meccanico. Invito inoltre la Commissione europea a presentare regolarmente valutazioni d'impatto, dati statistici o qualsiasi altro elemento o strumento rilevante per questi settori. Desidero infine congratularmi nuovamente per le misure proposte in merito all'accesso, il libero scambio, i finanziamenti e l'ambiente.
a nome del gruppo ALDE. - Signora Presidente, onorevoli colleghi, non c'è dubbio che noi ci troviamo di fronte a una gravissima crisi industriale e il tessile europeo non può essere esente da questa crisi, che è anche figlia della crisi finanziaria.
E' ovvio che il posticipo dei consumi incide sui prodotti di alta gamma dell'Europa, anche del mio paese l'Italia, in un settore che ha visto appunto, come ricordava la presidente della Commissione INTA, una diminuzione di 350.000 posti di lavoro e il 5% delle imprese.
Però in questo momento credo che più che un sostegno di tipo finanziario, questo settore, come altri settori industriali, abbia bisogno di regole, abbia bisogno, come è già stato ricordato, di una vera reciprocità. Mentre possiamo comprendere che nei confronti dei paesi emergenti ci siano anche atteggiamenti di apertura vera del mercato per favorire lo sviluppo di quei paesi e quindi nuovi mercati, molto meno si comprende un'assenza di reciprocità in termini di barriere normative, barriere tariffarie nei confronti dei paesi più evoluti: gli Stati Uniti, Canada, Australia, Giappone.
E' per questo che alcune questioni di fondo, su cui credo l'impegno sia stato più formale che sostanziale, come quello sul "made in", debbano tornare al centro dell'attenzione della Commissione e anche del Consiglio. L'Europa ha bisogno di regole nuove, ma ha bisogno di reciprocità, di una maggiore lotta alla contraffazione e alla pirateria, di intervenire davvero sulle misure antidumping e, appunto, approvare il regolamento sul "made in".
Vede, signora Commissario, se noi giochiamo una partita di pugilato con una mano sola e con un guantone solo, noi non possiamo vincere. E ripeto è un problema che riguarda gli Stati Uniti con noi, non solo che riguarda la Cina o l'India. Loro hanno regole sulla tracciabilità, le impongono anche ai nostri prodotti, che noi non abbiamo. Allora questa è una questione fondamentale, su cui credo l'iniziativa della Commissione si debba sviluppare in maniera più forte rispetto al passato, perché abbiamo visto che quando vuole riesce anche a convincere i riottosi, come è stato in campo ambientale.
Per concludere, io ritengo che ci siano alcune misure che siano costose e altre meno costose e quelle costose lo sono all'interno però di un pacchetto anticrisi che si sta per varare: è il Fondo di adeguamento alla globalizzazione, più credito agevolato per favorire gli investimenti e rafforzare la patrimonializzazione delle piccole e medie imprese, più fondi sulla ricerca per la piattaforma tecnologica tessile, più sostegno all'export delle piccole e medie imprese. Quelle non costose sono appunto il regolamento "made in", la tutela della proprietà intellettuale, l'antidumping e la lotta alla contraffazione. Se noi sappiamo mettere in campo tutte queste misure costose e non costose, credo che aiuteremo l'economia dell'Europa senza alterare le regole della concorrenza e senza cadere in un neoprotezionismo.
a nome del gruppo GUE/NGL. - (PT) Sulla scia di altre iniziative, abbiamo proposto alla commissione per il commercio internazionale del Parlamento europeo di richiedere un'interrogazione orale seguita dalla discussione in sessione plenaria sulla produzione e occupazione nel settore tessile e dell'abbigliamento in diversi Stati membri dell'Unione europea, perché lo riteniamo urgente e indispensabile.
La nostra proposta prevedeva anche la partecipazione del Consiglio alla discussione nonché una risoluzione finale del Parlamento. Queste proposte non hanno tuttavia incontrato il favore degli altri gruppi parlamentari.
E' trascorso oltre un anno dalla discussione in quest'Aula del 12 dicembre 2007, durante la quale abbiamo lanciato l'allarme sul fatto che, se non si fossero intraprese misure a difesa della produzione e dell'occupazione nel settore tessile e dell'abbigliamento, avremmo sopportare assistito alla lenta agonia e alla distruzione di ampia parte di questo settore strategico. Da allora, come già era accaduto in precedenza, migliaia di posti di lavoro sono andati persi e innumerevoli imprese hanno chiuso i battenti, segnatamente 350 000 posti di lavoro e il 5 per cento delle aziende sono scomparsi solo negli ultimi due anni.
Ci chiediamo quindi se è questo che la Commissione europea definisce competere attraverso la ristrutturazione. Da allora, come già era successo in passato, i lavoratori hanno continuato a scontrarsi con la disoccupazione - troppo spesso senza ricevere alcuna indennità o la retribuzione dovuta - con lo sfruttamento intensivo, con maggiore insicurezza, con ritardi nel pagamento dello stipendio e con orari di lavoro non regolamentati.
Vi sono cause e persone responsabili di tale situazione, ad esempio quelle che promuovono la liberalizzazione del commercio nel settore tessile e dell'abbigliamento e il trasferimento della produzione per massimizzare i profitti, mettendo gran parte del settore di fronte alla concorrenza su duplici standard, stabiliti principio sin dall'inizio.
Di fronte a questa situazione, l'Unione europea ha fatto finta di non sentire, oppure ha intrapreso misure blande, ben lontane dal fornire una risposta ai problemi e alle necessità del settore. La Commissione europea non considera il settore tessile e dell'abbigliamento tanto speciale quanto dice, a differenza di altri settori. Oltre a misure urgenti, che devono essere attuate da ciascuno Stato membro, l'Unione europea ha anche il dovere di fornire una risposta ai gravi problemi che il settore sta affrontando.
Signora Commissario, quando saranno applicate norme vincolanti sull'apposizione di etichette di origine, con l'adozione, ad esempio, del regolamento sul "made in"? Quando saranno imposti ai prodotti importati gli stessi requisiti di sicurezza e tutela del consumatore richiesti per i beni prodotti all'interno dell'Unione europea? Come continuerà l'Unione europea a monitorare in tempo reale l'andamento delle importazioni e l'ispezione e controllo delle dogane, mantenendo il settore informato e richiedendo clausole di salvaguardia ove necessario? Come utilizzerà il quadro finanziario 2007-2013, incluso il cosiddetto Fondo europeo di adeguamento alla globalizzazione, per mantenere la produzione e l'occupazione nel settore tessile e dell'abbigliamento, in particolare nelle piccole e medie imprese colpite dalla liberalizzazione? Quando entrerà in vigore una politica monetaria e di cambio che non penalizzi le esportazioni da determinati Stati membri? Quando sarà creato il programma comunitario proposto da questo Parlamento e quando saranno sbloccate le risorse finanziarie necessarie alla modernizzazione e promozione del settore e alla diversificazione delle attività industriali, in particolare nelle regioni più svantaggiate che dipendono da esse?
. - (FR) Signora Presidente, il settore tessile e dell'abbigliamento europeo negli ultimi anni è stato duramente colpito dagli effetti dannosi della globalizzazione.
Oggi, benché vi siano ancora delle ferite dolorose in alcune regioni d'Europa, il settore è stato in grado di cambiare direzione, non da ultimo grazie allo sviluppo di materiali tessili tecnici e innovativi.
Dobbiamo comunque evitare di mettere in pericolo la capacità di rilancio di questa industria attraverso un comportamento lassista e negligente. L'Unione europea deve infatti mantenere la volontà politica di creare un quadro di riferimento concorrenziale coerente per le proprie imprese, rimanendo vigile e adottando azioni pratiche ed efficaci qualora necessario.
Affinché l'Unione possa farlo, signora Commissario, bisogna continuare a monitorare le statistiche doganali sulle importazioni provenienti dalla Cina e tenere informato il settore in merito agli sviluppi più recenti. Dobbiamo controllare da vicino la questione ed essere ricettivi. L'Unione europea possiede i mezzi per farlo: gli strumenti di protezione commerciale ne sono un esempio perfetto. Pertanto, continuerò a ribadire con forza che un'Europa che protegge non è un'Europa protezionista.
Tuttavia, la mia preoccupazione odierna, signora Commissario, riguarda l'aumento senza precedenti dei sequestri di articoli tessili e di pelletteria contraffatti, impregnati di coloranti azoici o nichel, che minacciano sempre più la sicurezza e la salute dei consumatori europei. Questo è un fenomeno che, come potrete facilmente comprendere, non sparirà con la crisi economica in cui ci troviamo.
E' per questa ragione che vi chiedo di collaborare con gli Stati membri per attuare il prima possibile il piano d'azione quadriennale per la lotta alla contraffazione e alla pirateria, con la creazione di un osservatorio europeo sulla contraffazione e il rafforzamento del sistema doganale europeo.
Rendere obbligatoria l'indicazione dell'origine delle merci provenienti dai paesi terzi, armonizzare le procedure di controllo doganale e stabilire sanzioni penali per le violazioni del diritto di proprietà intellettuale sono le battaglie che dobbiamo combattere a nome delle nostre imprese, dei nostri lavoratori e dei cittadini europei.
(PT) Signora Presidente, signora Commissario, questo caso è un esempio concreto di come sia possibile applicare la distinzione, da noi operata qualche tempo fa nella precedente discussione, tra protezione e protezionismo.
Dobbiamo schierarci contro il protezionismo che crea povertà, ma la protezione è assolutamente necessaria per tutelare i diritti fondamentali degli europei. Questo settore è molto importante per varie regioni e paesi europei, come il Portogallo settentrionale, da cui provengo, dove esso riveste un'importanza cruciale per l'economia regionale. Si tratta di un settore che ha risentito in maniera particolare del processo di globalizzazione e che, nel contesto di una crisi finanziaria così seria come quella che stiamo attraversando, si trova in un momento assolutamente tragico.
L'Unione europea e gli Stati membri dovrebbero dedicare maggiore attenzione all'industria tessile, scegliendo misure difensive e offensive. Le prime implicano l'utilizzo di tutti gli strumenti e i meccanismi di difesa commerciale a nostra disposizione, oltre alla prosecuzione del dialogo politico con i principali partner per fronteggiare situazioni di reale protezionismo monetario o che minacciano gli interessi legittimi dei produttori europei. Difendere i produttori, i datori di lavoro e i lavoratori europei significa difendere i cittadini europei e quindi i consumatori europei. Questo è ciò di cui dobbiamo renderci conto, una volta per tutte.
Queste stesse misure difensive vanno però utilizzate nel rispetto di principi semplici, come abbiamo già esposto in questa sede: il principio di reciprocità e il principio di lotta permanente alla concorrenza sleale. Non chiediamo alcun trattamento di favore per l'Unione europea o per le sue regioni più colpite. Chiediamo semplicemente che vi siano delle norme e che si basino sui fondamentali principi di reciprocità. Tuttavia, mentre l'Unione europea e i suoi Stati membri non devono esitare a lottare per gli strumenti di difesa commerciale più appropriati, a seconda dei casi, dobbiamo anche sviluppare politiche e misure offensive. Si sta già registrando peraltro qualche progresso in termini di ammodernamento del settore e nelle aree dello sviluppo delle risorse umane, degli investimenti nella formazione professionale, dell'ammodernamento e dello sviluppo tecnologico delle regioni.
Esistono delle regioni, tra cui una che conosco bene che è, come ho già detto, il Portogallo settentrionale, che si trovano in situazioni davvero tragiche, che devono essere affrontate direttamente.
(LT) Nel corso di quest'anno, in Lituania potrebbero andare persi fino al 50 per cento dei posti di lavoro nel settore tessile e dell'abbigliamento; circa 20 000 lavoratori potrebbero rimanere disoccupati e non solo a causa della crisi economica e finanziaria. L'industria tessile deve resistere a condizioni di concorrenza iniqua e applicare standard di fabbricazione, lavorativi, igienici ed ecologici più elevati. E' molto difficile competere con la produzione agevolata della Cina, a causa dello squilibrio nel tasso di cambio, delle politiche di credito bancario, dell'assenza di detrazioni per ammortamento e politica fiscale. Inoltre, la Cina e altri paesi aumentano costantemente le barriere per l'accesso al mercato, a scapito dei prodotti dell'Unione europea. Cosa pensa la Commissione di una situazione in cui il prezzo di un prodotto cinese è inferiore a quello delle materie prime impiegate per la sua produzione? Quali azioni intende intraprendere la Commissione per ristabilire le condizioni di concorrenza leale, la cosiddetta parità di condizioni? Vorrei inoltre richiedere la presentazione di fatti concreti a dimostrazione dell'aiuto che l'helpdesk istituito dalla Commissione a sostegno delle piccole e medie imprese sta fornendo all'industria tessile nell'avviare indagini sull'applicazione delle misure di protezione dei mercati nei casi di evidente concorrenza sleale. Per vostra informazione, i produttori di tessuti in lino stanno cercando, da due anni a questa parte, di intentare una causa di antidumping contro i prodotti in lino di origine cinese, ma finora non hanno potuto farlo perché la Commissione non fornisce loro alcuna assistenza. Cosa suggerisce loro di fare la Commissione?
(NL) Signora Commissario, un attimo fa lei ha detto che, in termini generali, la situazione delle esportazioni di tessili dalla Cina nel 2008 si è rivelata migliore del previsto. Mi sento in dovere di contraddirla perché le cifre mostrano un quadro completamente diverso.
In realtà, lo scorso anno le importazioni di tessuti dalla Cina sono salite alle stelle. Senza dubbio, se consideriamo magliette, pantaloni, abiti da donna e maglioni, ovvero le categorie di prodotto più sensibili, il volume delle importazioni è quasi raddoppiato nell'arco di un solo anno, destando naturalmente grande preoccupazione. Questo dimostra che il sistema di sorveglianza in vigore per tutto questo tempo non stava funzionando e, come tutti ben sappiamo, il sistema di duplice controllo non è più operativo. Questa situazione, Commissario Ashton, è insostenibile, perché non vi sono reali sanzioni che possiamo applicare, abbiamo le mani legate.
Come l'oratore precedente ha già fatto notare, le cifre dimostrano che c'è qualcosa di fondamentalmente sbagliato nei prezzi di queste enormi importazioni di prodotti tessili cinesi. I prezzi sono diminuiti di quasi un terzo e la giustificazione non può essere soltanto nelle differenze nel tasso di cambio. Inoltre, signora Commissario, i costi della produzione in Cina, sono bruscamente aumentati nell'ultimo anno e questo ci porta a ritenere che i prezzi applicati siano in realtà prezzi da dumping. Contiamo su di voi affinché questo commercio non rimanga impunito. Come già sottolineato dall'onorevole Wortmann-Kool, 350 000 posti di lavoro sono andati persi negli ultimi due anni, principalmente a causa della concorrenza sleale. Dobbiamo fornire una risposta a tale situazione.
Questo, signora Commissario, non è l'unico motivo di preoccupazione. Come lei sa, nell'attuale situazione contesto di crisi, è molto più difficile ottenere l'assicurazione del credito, ripercuote con ripercussioni dirette e negative sulle esportazioni. Il governo francese ha già sviluppato un meccanismo di ulteriore assicurazione del credito per il settore tessile e dell'abbigliamento. Credo che valga la pena considerare se sia possibile raccomandare tale meccanismo e ottimizzarlo anche a livello europeo. Non sto suggerendo l'armonizzazione, ma semplicemente di cercare di attuare iniziative a livello europeo per promuovere in qualche misura il sistema francese. Potete garantirci il vostro impegno a utilizzare i poteri che avete a disposizione per attuare iniziative in questo senso? Queste iniziative non dovrebbero costare nulla, è solo questione di volontà politica e coordinamento.
(ES) Signora Presidente, signora Commissario, come tutti recentemente abbiamo avuto modo di notare, il settore tessile sta attraversando una grave crisi che ha portato a numerose chiusure, trasferimenti ed esuberi, in particolare nelle regioni specializzate in tale industria.
La Commissione europea dovrebbe agire il più rapidamente possibile, assieme agli Stati membri per alleviare gli effetti socioeconomici dell'attuale crisi, che sono stati particolarmente drammatici per le regioni e le famiglie colpite.
Ritengo che i lavoratori del settore tessile e dell'abbigliamento debbano ricevere assistenza e che sia necessario approntare misure sociali, sotto forma di piani per sostenere le imprese in fase di ristrutturazione e che si trovano attualmente in una situazione molto difficile. Sarebbe auspicabile che una buona parte del Fondo europeo di adeguamento alla globalizzazione venisse destinata alla ristrutturazione e alla riqualificazione nel settore tessile, in particolare per le piccole e medie imprese che, all'interno dell'Unione, costituiscono la maggior parte del settore e che hanno risentito molto degli effetti della liberalizzazione del mercato.
Inoltre, è necessario ristabilire il sistema di controllo sulle importazioni, con particolare attenzione alle importazioni dalla Cina, considerato il loro volume. Non si tratta di promuovere barriere commerciali, ma piuttosto di una soluzione per compensare gli effetti negativi di un cambiamento sostanziale. Non dovremmo dimenticare che l'Unione europea è il secondo esportatore mondiale di prodotti tessili e di abbigliamento; per questo è necessario garantire l'accesso ottimale ai mercati dei paesi terzi, elemento essenziale per il settore tessile e dell'abbigliamento dell'Unione europea, in particolare per le piccole e medie imprese.
Naturalmente, bisogna continuare a garantire la concorrenza leale, sulla base della promozione degli standard sociali e ambientali in questi paesi. A tale proposito, fornire ai consumatori informazioni precise, ad esempio attraverso il regolamento sulle etichette "made in", che sappiamo non essere stato attuato, sarebbe molto utile, perché i prodotti importati sarebbero soggetti agli stessi requisiti di sicurezza e tutela del consumatore dei prodotti europei.
(PT) Signora Presidente, signora Commissario, cercherò di essere molto sintetica nelle mie richieste. Il primo punto riguarda la questione dello speciale meccanismo di controllo dell'Unione europea per il settore tessile che, come già detto, è terminato il 31 dicembre 2008. Manca tuttavia, signora Commissario, la puntuale e regolare pubblicazione di dati statistici su importazioni, esportazioni e prezzi, come invece avviene negli Stati Uniti. In assenza di tali dati, l'Unione europea non può reagire davanti a pratiche sleali e la stessa Commissione è incapace di definire la propria strategia. Le chiedo pertanto, come già hanno fatto altri colleghi, di occuparsene.
In secondo luogo, all'interno dell'Unione europea, la produzione è sempre più legata al rispetto di norme di sicurezza, sociali e ambientali. La recente iniziativa REACH, ad esempio, crea ulteriori requisiti da controllare e soddisfare.
E' importante che la Commissione abbia una strategia chiara, visibile e controllabile per i prodotti importati, affinché siano anch'essi soggetti agli stessi requisiti. In che modo vengono salvaguardate queste norme negli attuali accordi di libero scambio? Le etichette "made in", possono davvero contribuire a risolvere il problema?
In terzo luogo, l'Unione europea ha avviato un piano di rilancio economico per combattere la crisi. Quale ruolo avrà la politica commerciale? Cosa si prepara a fare la Commissione, in un momento in cui una serie di altri paesi, tra cui la Cina, sta cominciando a istituire sempre più barriere non tariffarie in modo che le importazioni europee non possano raggiungere i mercati cinesi? Quali sono le vostre proposte in merito all'aggiornamento o all'adattamento del Fondo di adeguamento alla globalizzazione e agli aiuti disponibili nel quadro dei fondi strutturali per migliorare nell'immediato la situazione dell'industria tessile europea?
Infine, è possibile che la crisi che stiamo attraversando renda la Commissione finalmente consapevole dell'impatto devastante di un euro sopravvalutato sull'economia europea? Come si può, signora Commissario, sensibilizzare - sto per concludere - i suoi colleghi commissari e gli enti che si occupano di politica monetaria europea in termini di riequilibrio ...
(DE) Signora Presidente, signora Commissario, onorevoli colleghi, cosa farete per accelerare l'apertura dei mercati cinese e indiano? Il punto fondamentale ovviamente è il fatto che dovremmo essere nella condizione di esportare i nostri prodotti verso quei paesi. Moltissime imprese europee hanno investito in Cina, costruendo o acquisendo stabilimenti; ecco perché un mercato più aperto è la priorità assoluta. Qual è il suo raggio d'azione - assieme al commissario Kovács, ove necessario - per fornire all'industria tessile incentivi fiscali, quali periodi di ammortamento più brevi per promuovere la solvibilità delle imprese? Ciò contribuirebbe naturalmente anche a salvaguardare i posti di lavoro. Quando sarà attuato il nuovo accordo di Basilea sui requisiti patrimoniali (Basel II) ci sarà bisogno di strutture che permettano alle imprese di essere maggiormente solvibili.
(PL) Signora Commissario, voglio naturalmente esprimere il mio sostegno alle affermazioni dei miei colleghi secondo cui le nostre piccole imprese devono essere protette dalla commercializzazione di prodotti di bassa qualità, contraffatti o falsi. Ricordo che i rappresentati dell'associazione produttori della Toscana nel corso della loro visita ci hanno fatto notare che loro non hanno bisogno di protezione, ma della conferma che il marchio "Made in Italy" sia visibile sui loro prodotti, in quanto italiani.
Ora vorrei aggiungere una cosa e informare il commissario che a lei spetta lo spinoso compito di sciogliere un dilemma: da una parte, i consumatori vogliono senz'altro acquistare prodotti più economici, a poco prezzo, indipendentemente dalla loro provenienza, sia essa dalla Cina o da qualsiasi altro paese. Dall'altra parte questi stessi consumatori devono sapere che una situazione del genere potrebbe costare il posto di lavoro ai loro concittadini. Forse una campagna informativa in tal senso potrebbe essere utile, così come domande e proposte che incontrerebbero il sostegno della società potrebbero aiutarla nella risoluzione di questo dilemma. Stiamo parlando del consumatore e non solo della Commissione.
(CS) Grazie signora Presidente, vorrei esprimere solo una breve considerazione sull'intera, complessa questione dell'industria tessile e dell'impatto della globalizzazione sul settore. Ritengo che sia sbagliato limitarsi ad applicare misure protettive. Gli aspetti più importanti riguardano sicuramente l'aumento del livello di tecnologia e della qualità della produzione in Europa e l'avanzamento dell'industria tessile europea, attraverso la trasformazione strutturale nel campo dei prodotti specializzati e in vista di un livello di qualità che non può essere eguagliato dai concorrenti asiatici. Questa è una strada percorribile e alcune aziende europee si sono già attivate creando segmenti di mercato in cui operare serenamente. Ritengo che questi impegni debbano essere presi a livello europeo, dopo un'attenta riflessione.
. - Signora Commissario, per prima cosa vorrei dirle che sono lieta di rivederla in quest'aula.
membro della Commissione. - Signora Presidente, voglio rispondere ad alcune delle domande che mi sono state poste. Vari deputati - l'onorevole Papastamkos, l'onorevole Susta, l'onorevole Ferreira, l'onorevole Grau i Segú e l'onorevole Zaleski - hanno parlato del "made in". Ritengo che la proposta avanzata dalla Commissione sia valida e debba essere adottata, nell'interesse delle imprese. Tuttavia, come gli onorevoli deputati ben sanno, non dispongo ancora della maggioranza in Consiglio, e pertanto, qualsiasi sostegno da parte deputati dei membri di quest'Aula per ottenere la maggioranza sarà più che benvenuto.
Alcuni deputati - in particolare l'onorevole Susta, l'onorevole Saïfi, l'onorevole Assis - e l'onorevole Budreikaithanno parlato degli strumenti di difesa commerciale e dell'importanza di assicurare che i meccanismi di cui disponiamo siano utilizzati in maniera efficiente. Ho preso questi impegni in merito durante l'audizione e li sto portando avanti.
Per quanto concerne la proprietà intellettuale, è importante disporre di un piano d'azione e intendo occuparmene. Voglio anche affrontare l'argomento dell'helpdesk e delle piccole imprese, un servizio concepito specificamente per assistere le piccole imprese nelle materie concernenti la tutela e del quale sono molto orgogliosa. Se gli onorevoli deputati desiderano ricevere ulteriori informazioni o se hanno delle preoccupazioni in proposito, possono rivolgersi direttamente a me e sarò lieta di rispondere alle loro domande.
"Protezione e non protezionismo" è un grande tema di discussione. Vorrei soltanto dire - forse in particolare agli onorevoli Plumb e Ransdorf - che vi sono delle differenze sostanziali. E' molto importante combattere il protezionismo e dobbiamo assicurarci di sostenere le nostre industrie affinché siano in grado di competere e commerciare in futuro.
Sono state proposte molte idee interessanti, quali la valutazione d'impatto per l'industria, e sarà mia cura trasmetterle al collega Verheugen, il quale ben comprende l'importanza della raccolta dei dati e della compilazione delle statistiche, spiegandogli anche le vostre preoccupazioni. Dobbiamo analizzare le iniziative proposte e il modo per affrontare la questione dell'accesso ai mercati, come è stato detto. Voglio assicurare all'onorevole Guerreiro che riconosco l'importanza strategica del settore tessile e dell'abbigliamento e del suo valore nell'ambito della discussione sull'accelerazione dei mercati.
La mia ultima osservazione è rivolta all'onorevole Rübig: non posso riassumere in pochi secondi la questione della necessità di accelerare l'apertura dei mercati in India e Cina, ma sarò più che lieta di discuterne con lei quando preferisce.
per iscritto. - (PL) L'importazione di tessili a basso costo dalla Cina è un problema che è cresciuto di recente, a seguito della graduale liberalizzazione del mercato mondiale. L'industria tessile cinese, che può contare su una forza lavoro a basso costo di milioni di lavoratori, possiede un ovvio vantaggio rispetto ai produttori europei, specializzati prevalentemente nei prodotti di marca. La progressiva sostituzione dei prodotti nazionali con prodotti importati dalla Cina, a prezzi più competitivi, comporta effetti sociali negativi, soprattutto per le regioni che per secoli si sono specializzate nella settore dell'abbigliamento. La minaccia di impoverimento di ampie regioni comunitarie è ancora più presente, visto l'attuale impegno nella lotta a una delle crisi economiche più gravi della storia.
All'afflusso incontrollato di abbigliamento a basso prezzo dall'Asia è strettamente collegato il problema dei prodotti di marca contraffatti, che indebolisce ulteriormente la posizione dei produttori europei ed espone i consumatori a gravi rischi associati alla scarsa qualità dei prodotti importati.
Senza dubbio, con la scadenza dell'accordo sul controllo bilaterale alla fine del 2008, è necessaria un'azione immediata per prorogare l'applicazione di questo sistema. Sarebbe inoltre appropriato istituire, all'interno dell'Unione europea, un gruppo di alto livello incaricato di monitorare l'afflusso di tessili cinesi e ispezionarne la qualità. Tenendo conto del fatto che, data la recessione economica, la tutela dei posti di lavoro deve ricevere particolare attenzione da parte dei governi degli Stati membri e della Commissione, chiedo che alla tutela del mercato tessile europeo sia attribuito lo stato di priorità.
L'ordine del giorno reca una breve presentazione della relazione, presentata dall'onorevole Schröder, a nome della commissione per lo sviluppo, concernente l'impatto degli accordi di partenariato economico (APE) sullo sviluppo.
relatore. - (DE) Signor Presidente, signora Commissario, onorevoli colleghi, stiamo parlando dell'impatto degli accordi di partenariato economico sullo sviluppo. "Accordi di partenariato economico” è un'espressione veramente lunga, soprattutto in tedesco. E' un'espressione veramente orribile e sicuramente in Germania pochissime persone si interesseranno dell'argomento, sebbene sarà uno degli argomenti più importanti dei prossimi anni. Di cosa si tratta?
L'Accordo di Cotonou dichiara che dovevano essere firmati accordi di partenariato economico tra l'Unione Europea e gli Stati ACP (Africa, Caraibi, Pacifico) prima della fine del 2007. La situazione di partenza era che i paesi in via di sviluppo che non facevano, e non fanno tuttora, parte del gruppo di Stati ACP si lamentarono con l'Organizzazione mondiale per il commercio (OMC) del fatto che l'Unione Europea stava concedendo agli Stati ACP privilegi speciali.
Siamo ora riusciti a creare, almeno con una parte dei Caraibi, un accordo di partenariato economico di questo tipo, che speriamo avrà successo. La mia relazione indica che questo accordo costituirà una nuova base per la cooperazione allo sviluppo: li stiamo aiutando ad aiutarsi; stiamo cercando di collegare il commercio allo sviluppo, ovvero la politica commerciale alla politica di sviluppo. Ovviamente, si è registrato un certo attrito, soprattutto qui in Parlamento tra la nostra commissione, la commissione per lo sviluppo regionale, e la commissione per il commercio internazionale, soprattutto in merito alla compatibilità di questo accordo con le regole dell'OMC e, in particolare, con la questione del controllo parlamentare.
La mia relazione originariamente conteneva due paragrafi (5 e 17) relativi al controllo parlamentare. Su richiesta e su consiglio del presidente della commissione per il commercio internazionale, li ho cancellati completamente entrambi e ho presentato un progetto di relazione alternativa, senza quei paragrafi, che voteremo giovedì. A parte queste due cancellazioni, il mio progetto di relazione è identico al primo. Elenca le opportunità e i rischi degli accordi di partenariato economico, ma sottolinea in particolare i potenziali effetti positivi di tali accordi per le popolazioni di quei paesi.
Prima di concludere, signor Presidente, desidero dire ancora una cosa: alcuni dei nostri colleghi deputati hanno più volte lamentato il fatto che gli esponenti degli Stati ACP hanno avuto troppo poco tempo per concludere questi accordi. Non è vero: hanno avuto a disposizione tutto il periodo dal 2000 al 2007, dopodiché hanno avuto un altro anno, fino al 2008, e c'è ancora tempo. Non stiamo dicendo, tuttavia, a quei paesi che possono prenderla con calma: il tempo a loro disposizione sta per terminare. E' nell'interesse della gente degli Stati ACP, e pertanto invito tutti i deputati di questa Aula a votare a favore della mia relazione giovedì, ivi compresi coloro che erano inizialmente contrari. Non si tratta di una controversia tra sinistra e destra; si tratta di aiutare i cittadini degli Stati ACP ad avere maggior fiducia in se stessi e a diventare partner paritari nel commercio internazionale per il prossimo futuro.
membro della Commissione. - (EN) Signor Presidente, la Commissione accoglie favorevolmente la relazione Schröder, che presenta una panoramica equilibrata della divergenza di opinioni riguardante l'impatto sullo sviluppo degli accordi di partenariato economico (APE).
Il fascicolo continua ad evolversi. Abbiamo firmato un accordo di partenariato economico completo con la regione caraibica, mentre abbiamo negoziato accordi intermedi con i paesi e le regioni dell'Africa e del Pacifico. Questi APE intermedi prevedono un regime commerciale compatibile con le norme OMC e mantengono importanti preferenze commerciali per tali paesi. Gli accordi intermedi sono di natura transitoria e saranno sostituiti da APE regionali completi. Il ritmo di questi negoziati sarà determinato dalle regioni interessate per garantire che gli obiettivi e la copertura corrispondano ai relativi processi di integrazione, alla capacità, alle esigenze e alle priorità politiche.
Parallelamente, la programmazione del decimo Fondo europeo di sviluppo è proseguita. La maggior parte dei programmi regionali e nazionali sono stati firmati. In previsione degli APE, tali programmi comprendono un notevole sostegno ai nostri partner africani, caraibici e del Pacifico (ACP) affinché sfruttino al meglio gli accordi: assistenza diretta all'attuazione degli accordi e assistenza indiretta per costruire l'infrastruttura e la capacità produttiva.
La Commissione riconosce il ruolo fondamentale svolto dal finanziamento dello sviluppo. Allo stesso tempo consideriamo positivamente il fatto che la relazione riconosca che gli obiettivi di sviluppo e gli esiti degli accordi costituiscono una questione molto più ampia del mero sostegno finanziario. Riconosciamo inoltre il ruolo fondamentale della riforma nelle regioni ACP per il conseguimento degli obiettivi di sviluppo previsti dal comma 14 della relazione. Sono comprese la riforma fiscale e le modifiche ai sistemi di raccolta del gettito fiscale. Le riforme compensano i cambiamenti nella base imponibile dovuti alla liberalizzazione e rappresentano in sé preziosi passi in avanti verso un finanziamento pubblico sostenibile alle regioni ACP.
Un altro obiettivo fondamentale è il sostegno all'integrazione economica regionale negli ACP. Gli accordi intermedi non includono ancora tutti i paesi ACP e proprio per questo sono soltanto temporanei, in attesa degli accordi completi, che saranno flessibili e globali nei contenuti.
La costruzione della capacità sul versante dell'offerta per il commercio e l'impegno nei settori di beni e servizi sta alla base del significato economico di un accordo commerciale. La Commissione ritiene che il protezionismo non sia mai una valida opzione politica. Tuttavia, riconosciamo che la tutela, ovvero il legittimo uso di misure volte a proteggere settori sensibili e industrie emergenti, sia un valido e fondamentale strumento strategico. Pertanto gli APE contengono ogni tipo di flessibilità, e in particolare le esclusioni e gli impegni asimmetrici sul versante ACP, come richiesto dalla relazione. Per quanto riguarda l'Unione europea, i nostri mercati sono assolutamente aperti ai prodotti ACP, e si registra una maggiore collaborazione mirante a soddisfare gli standard tecnici e sanitari e ad agevolare gli scambi. I paesi ACP apriranno i propri mercati solo gradualmente, con la possibilità di conservare le eccezioni.
La Commissione non ritiene che il nostro impegno verso il processo degli APE termini con la firma. Questo è l'inizio di un processo di dialogo approfondito, di attenta esecuzione, di monitoraggio e valutazione dell'effetto raggiunto, specialmente per quanto riguarda l'impatto sullo sviluppo. Tutto ciò impiegherà le istituzioni create per attuare l'accordo e garantire la trasparenza e la partecipazione dei parlamentari e della società civile.
La Commissione pertanto accoglie con favore la relazione presentata dall'onorevole Schröder e fornirà a tempo debito una risposta dettagliata ai punti sollevati.
per iscritto. - (FR) Giovedì il Parlamento esprimerà il suo giudizio in merito alla relazione presentata dall'onorevole Schröder concernente gli accordi di partenariato economico (APE). Sarei molto deluso se il primo voto della nostra istituzione su questo argomento, molto tecnico e politico al contempo, dal momento che riguarda l'intero futuro delle nostre relazioni con gli Stati ACP, determinasse l'adozione della relazione Schröder. Il gruppo socialista al Parlamento europeo non voterà a favore di questo testo, perché non rispecchia in alcun modo le preoccupazioni degli europei e dei nostri partner ACP in merito agli APE né il metodo seguito nei rispettivi negoziati.
Diversamente dalla posizione del relatore, il gruppo del PSE ha presentato e voterà per una proposta di risoluzione che riporta lo sviluppo al centro delle priorità degli APE, che respinge la liberalizzazione dei servizi pubblici e qualsiasi negoziato sui temi di Singapore oppure su servizi che contrastino con i desideri degli Stati ACP, che promuove l'integrazione regionale, che auspica notevoli contributi finanziari per portare le economie degli Stati ACP a livelli accettabili, e che tiene conto delle specifiche caratteristiche e delle fragilità di questi paesi, siano essi quelli meno sviluppati o altri paesi.
Queste sono le condizioni che renderebbero gli APE accettabili. Purtroppo siamo ancora molto lontani dal realizzarle.
L'ordine del giorno reca una breve presentazione della relazione, presentata dall'onorevole Hegyi, a nome della commissione per l'ambiente, la sanità pubblica e la sicurezza alimentare, sulle aree naturali in Europa.
relatore. - (HU) Il 46 per cento circa dei terreni del mondo possono essere considerati un ambiente naturale, un habitat inviolato dalla civiltà umana. In Europa, tuttavia, le aree naturali rappresentano appena l'1 per cento del suo intero territorio. Occorre fare tutto ciò che è in nostro potere per garantire che almeno le aree naturali che rimangono, questo 1 per cento, vengano conservate per il bene delle generazioni future. Questo è l'obiettivo della mia relazione, e spero che una maggiore protezione delle aree incontaminate sia integrata prima o poi nella legislazione europea. Esiste una doppia percezione delle aree naturali nella cultura europea: da un lato, sono considerati luoghi da temere e da evitare, dove mostri e pericoli ignoti sono in agguato, come rievocato in molti racconti popolari. Dall'altro lato, sono viste come luoghi attraenti e piacevoli che ci offrono un momentaneo rifugio dallo stress della civiltà urbana e industriale.
La letteratura inglese sull'argomento opera una distinzione tra il concetto di conservazione, ovvero il corretto utilizzo della natura, e di salvaguardia, in altre parole la protezione della natura da ogni uso umano. Questi dibattiti filosofici esulano dall'ambito della mia relazione, ma per informazione, vorrei sottolineare che ritengo che lo sviluppo sostenibile costituisca la soluzione ideale. Le aree naturali non possono essere rinchiuse in una cassetta di sicurezza in banca, come una collana o un pacchetto di certificati azionari. Abbiamo il diritto di scoprire i suoi valori e il dovere di proteggere la natura, ma attraverso l'uso umano.
Il territorio europeo è troppo piccolo per avere zone vietate ai suoi cittadini. Scoprire la natura e ritrovare le condizioni ambientali in cui l'umanità si trovava prima dell'alba della civiltà ci insegna il rispetto verso la natura e può costituire il fondamento di un turismo di qualità. Al contempo, queste zone sono assai vulnerabili ai mutamenti ambientali provocati dagli esseri umani, per esempio a causa della motorizzazione, delle sostanze chimiche e dei cambiamenti climatici, e alla comparsa di specie vegetali e animali esotiche. Dobbiamo fare attenzione che i visitatori non mettano a repentaglio le aree selvagge, pertanto ogni forma di turismo deve essere posta sotto la supervisione di esperti in materia di conservazione dell'ambiente. Lo sviluppo del turismo sostenibile si deve unire alla protezione di queste aree, e tutti i proventi devono essere impiegati per la proteggere le aree naturali.
Le aree naturali sono un rifugio per molte specie, quali l'orso bruno, il lupo e la lince, che non riescono a sopravvivere nemmeno a un lieve mutamento delle condizioni ambientali. Esistono ancora molte specie in Europa che attendono di essere scoperte e descritte, la maggior parte delle quali vivono nel terreno o nel legname marcio e sono molto sensibili ai mutamenti. Queste zone indisturbate sono adatte allo studio dell'evoluzione, dei mutamenti naturali che avvengono in natura. Le zone naturali fanno generalmente parte della rete Natura 2000, ma richiedono una protezione più severa. La mia relazione invita la Commissione europea a collaborare con gli Stati membri per tracciare una mappa delle regioni selvagge rimaste in Europa e per delineare una strategia volta a migliorarne la protezione. Occorre stabilire i valori naturali delle aree ancora vergini e le caratteristiche degli habitat, inoltre occorre garantirne una maggiore tutela. Gli esperti mi hanno consigliato di non pensare in termini di nuove leggi, ma di introdurre piuttosto una tutela più specifica e rigorosa delle zone naturali comprese nell'ambito delle normative Natura 2000. Poiché il finanziamento di Natura 2000 è comunque contraddittorio e fonte di numerose critiche legittime, dovremo comunque apportare cambiamenti alle normative in materia nel corso del prossimo ciclo parlamentare, al più tardi nel nuovo bilancio. Questa potrebbe anche essere una buona occasione per una definizione giuridica e per una migliore protezione delle zone naturali.
Anche una zona del mio paese, la grotta calcarea di Aggtelek, rientra tra le aree naturali. Una parte di quel sito si trova nel territorio della vicina Slovacchia. Sarei molto lieto se gli ambientalisti magiari e slovacchi riuscissero a collaborare alla creazione di un parco appartenente alla rete protetta (PAN), dal momento che la rete di parchi PAN ha creato un sistema di protezione delle aree naturali a livello europeo.
membro della Commissione. - (EN) Signor Presidente, arrestare la distruzione della biodiversità costituisce una priorità per l'Unione e per la Commissione. Si tratta letteralmente di una questione riguardante il futuro della vita sulla Terra. Tuttavia, nonostante la fondamentale importanza della tutela della biodiversità, i passi avanti sono stati sinora limitati.
A dicembre 2008, la Commissione ha adottato la prima valutazione completa dei progressi registrati sia a livello di Comunità europea, sia a livello di Stati membri. Nonostante i positivi sviluppi degli ultimi anni, quali ad esempio la rete Natura 2000, la biodiversità dell'Unione europea è ancora soggetta a continue pressioni dovute alla distruzione degli habitat naturali, all'inquinamento, al cambiamento climatico e all'impatto delle specie invasive. La conclusione della Commissione indicava che sarà molto improbabile che riusciremo a rispettare il nostro impegno di arrestare la riduzione della biodiversità entro il 2010, e che saranno necessari intensi sforzi ulteriori, sia a livello di Stati membri, sia a livello di Unione europea.
In questo contesto, la Commissione accoglie positivamente il costante aiuto del Parlamento agli sforzi volti a proteggere il patrimonio naturale europeo, caratterizzato da grande ricchezza e varietà. Vediamo molto favorevolmente l'iniziativa dell'onorevole Hegyi, che ha portato a questa importante risoluzione sulle aree naturali europee.
Vorrei iniziare osservando, in generale, che molte delle questioni poste in evidenza nella relazione sono già monitorate dalla Commissione.
Per esempio, nel dicembre del 2008, la Commissione ha adottato una comunicazione intitolata "Verso una strategia comunitaria per le specie invasive”. Stiamo inoltre avviando una riflessione complessiva sul futuro della politica per la biodiversità a livello europeo e attendiamo il contributo del Parlamento europeo su queste tematiche. Questioni quali il miglioramento dell'attuazione e il rapporto tra la biodiversità e i cambiamenti climatici devono essere considerate esplicitamente.
E' importante inoltre chiarire un altro punto nella relazione. E' in corso una costante valutazione dell'efficacia della nostra legislazione in materia di natura - le cosiddette relazioni sull'articolo 17 - ma al momento non si prevede di modificare la legislazione, e l'obiettivo principale su cui ci si sta concentrando è una sua più efficace attuazione.
Volgendo l'attenzione alle aree naturali, l'Europa è densamente popolata e appena l'1-2 per cento del suo territorio non è stato toccato dall'intervento umano. Ma nonostante queste aree naturali si estendano su una superficie ridotta, sono comunque di alto valore scientifico e culturale. Possono persino essere un simbolo della cooperazione e dell'integrazione europea, come è il caso del Parco nazionale comune transfrontaliero delle foreste bavaresi e boeme, situato tra Germania e Repubblica ceca.
La maggior parte di queste aree fanno già parte della rete Natura 2000. Tuttavia, questa relazione fornisce l'ispirazione necessaria per riesaminare le zone selvagge o quasi dell'Unione europea e per stabilire se esistono esempi di ulteriori azioni europee che possano contribuire a proteggere questi luoghi particolari. La Commissione ha ordinato di condurre una serie di studi e sta collaborando con la presidenza ceca dell'Unione europea. Nel maggio del 2009 si terrà una conferenza a Praga che servirà da piattaforma per prendere in considerazione le tematiche legate alle aree naturali in Europa e per individuare le misure da adottare per garantirne la conservazione.
Permettetemi di concludere confermando che la Commissione riconosce che il paesaggio europeo è il prodotto di un lungo processo di intervento umano. Il concetto di paesaggio vivente che concilia i bisogni della natura con quelli dell'uomo forma il fondamento del modo di pensare che sottende a Natura 2000. Chiaramente non abbiamo intenzione di riportare i nostri paesaggi allo stato brado, ma dobbiamo impegnarci pubblicamente per tutelare le ultime aree naturali restanti in Europa.
Per tale motivo, la Commissione ritiene che la risoluzione del Parlamento europeo giunga al momento giusto, rappresenta un contributo alquanto gradito per la conferenza di Praga. Ringrazio calorosamente il relatore.
(EN) Signor Presidente, richiamando il regolamento, desidero protestare contro l'uso eccessivo e sempre più intenso dell'articolo 45, paragrafo 2, ai sensi del quale vengono condotte queste importantissime discussioni.
Prendo la parola a questo punto perché desidero parlare dell'eccellente lavoro della relazione dell'onorevole Hegyi; alcuni miei colleghi parleranno di argomenti che non vengono discussi né nella mia commissione di merito né in quella di altri colleghi; mi è stato pertanto negato il diritto di intervenire in merito in plenaria.
Nel gruppo del PPE-DE, la scorsa settimana abbiamo avuto una controversia molto difficile e intensa sia a livello di gruppo di lavoro, sia a livello di gruppo riguardo al numero di punti relativi all'articolo 45, paragrafo 2 all'ordine del giorno questa settimana. Ritengo che occorre veramente rivedere tale articolo. So che si tratta di un articolo voluto dal Parlamento e approvato dai deputati stessi, ma si sta abusando della nostra buona volontà, a mio parere, dato il gran numero di punti all'ordine del giorno - i punti più importanti del nostro ordine del giorno - che ci viene impedito sempre più spesso di discutere.
Onorevole Doyle, ovviamente prenderemo atto con piacere della sua dichiarazione, ma vorrei ricordarle che il ricorso all'articolo 45 spetta alla Conferenza dei presidenti e che, in tale consesso, i voti sono ponderati, ovvero i gruppi più numerosi, e il suo in particolare, hanno un grande potere decisionale per stabilire cosa debba essere consentito in plenaria ai sensi di tale o talaltro articolo.
La penso un po' come lei; devo ammettere che forse siamo passati da una fase di eccessiva tolleranza, a una di troppa severità e che la verità sta effettivamente nel mezzo.
Non tema, comunque: faremo studiare da vicino la materia agli interessati.
Vi prego di rivolgervi, onorevoli colleghi, ai vostri presidenti di gruppo. Ritengo che sia quello l'ambito in cui il vostro messaggio possa essere meglio compreso.
per iscritto. - (EN) Sono stato relatore ombra di questa relazione sulle aree naturali in Europa e desidero congratularmi con il mio collega, l'onorevole Hegyi, per il suo lavoro.
Prima di tutto, occorre assolutamente procedere a una mappatura delle ultime aree naturali rimaste in Europa. Naturalmente, non è possibile farlo senza definire il concetto di "area naturale”; invito pertanto la Commissione europea a prendere provvedimenti in tal senso.
In secondo luogo, vorrei parlare dell'aspetto chiave di questa relazione, ovvero la presenza umana e il turismo. La presenza dell'uomo non va eliminata; al contrario, occorre far conoscere alla gente le bellezze naturali del proprio paese per poterle meglio conservare.
In queste zone è necessario creare un turismo sostenibile e insegnare ai responsabili della gestione di quei siti come conservare e proteggere le aree naturali.
Mi associo quindi alla richiesta delle principali ONG campo del settore e chiedo alla Commissione europea di fornire orientamenti per la conservazione delle aree naturali europee.
per iscritto. - (EN) Area naturale può avere diversi significati per persone diverse. Personalmente, per aree naturali intendo zone non contaminate dalle attività umane, in cui dominano i processi naturali. Pertanto, per me, promuovere il turismo nelle aree naturali è in palese contraddizione con il termine "aree naturali”. D'altro canto, concordo sul fatto che il turismo sostenibile, a certe condizioni, può rivelarsi un incentivo economico per le comunità locali affinché conservino il loro patrimonio naturale e culturale.
Ma l'aumento della domanda di turismo nelle aree naturali mette sotto pressione gli stessi valori di cui i turisti sono alla ricerca e può accelerare la distruzione di fragili ecosistemi. Una soluzione sarebbe l'apertura di una parte limitata di aree naturali a un turismo sostenibile di alta qualità, che non si ripercuota negativamente sugli obiettivi di conservazione dei siti. Le attività turistiche vanno consentite, ma a rigide condizioni, quali un limitato numero di turisti al giorno, e sulla base di un solido piano di turismo sostenibile che sostenga le iniziative di conservazione e promuova un'esperienza responsabile delle aree naturali. I piani e le attività turistiche degli operatori vanno valutate mediante meccanismi di valutazione esaurienti, ideati in particolare per le aree naturali. L'obiettivo è rendere i turisti e gli operatori consapevoli del fatto che la natura selvaggia non comporta soltanto libertà, ma anche responsabilità.
per iscritto. - (RO) Il patrimonio naturale deve essere tutelato per le generazioni future. A questo proposito, la Romania è un paese che possiede una notevole quantità e varietà di flora e di fauna. Per raggiungere questo obiettivo, tuttavia, l'Unione europea deve ampliare l'utilizzo dei fondi comunitari stanziati per il finanziamento di attività di conservazione delle aree naturali. La Commissione, tramite il Fondo europeo agricolo per lo sviluppo rurale, deve aumentare i fondi stanziati per progetti di tutela ambientale nel settore agricolo europeo, con il chiaro obiettivo di finanziare le attività di conservazione delle aree naturali.
D'altro canto, la Commissione europea deve introdurre una serie di regole chiare relative alla fornitura di contributi finanziari a progetti comunitari locali in prossimità di quelle aree, che permettano forme controllate di turismo nelle aree da conservare e creino vantaggi economici a favore dalle comunità locali di riferimento.
Inoltre, la Commissione deve incoraggiare la cooperazione transfrontaliera tra gli Stati membri in progetti di conservazione che si riferiscano ad aree naturali situate sul territorio di due o più paesi.
La biodiversità europea è l'eredità più preziosa che possiamo lasciare alle generazioni future. Considero favorevolmente e appoggio questa relazione sulle aree naturali europee. Desidero richiamare l'attenzione sul preoccupante stato dell'area contenente la biodiversità più ricca d'Europa: il delta del Danubio, costantemente oggetto di atti di aggressione da parte di bracconieri, interessi economici illegali e infine, ma non meno importante, turismo incontrollato. Una delle maggiori fonti di aggressione ai danni di quest'area è da ricercarsi nella scarsa sensibilità al problema delle popolazioni del delta e delle popolazioni rurali che vivono lungo gli affluenti del Danubio in territorio romeno.
Vorrei cogliere questa occasione per chiedere alla Commissione e al Consiglio, sulla base di questa relazione, di prendere in considerazione il prima possibile eventuali misure specifiche volte a creare un gruppo di lavoro che esamini la situazione del delta del Danubio, elabori efficaci programmi educativi sull'ambiente rivolti alle popolazioni con un impatto diretto sulla biodiversità della zona, e che definisca standard di protezione della biodiversità.
Al contempo, è impossibile conservare le aree naturali dell'Unione europea, soprattutto del delta del Danubio, senza applicare provvedimenti simili nei paesi che confinano con l'UE. Chiedo pertanto alla Commissione e al Consiglio di intensificare il dialogo e l'applicazione di misure specifiche nel quadro delle loro relazioni con questi paesi.
per iscritto. - (RO) Tenendo presente che non sarà possibile onorare gli impegni presi nel 2007 adottando la risoluzione volta ad arrestare la perdita di biodiversità entro il 2010, la protezione delle aree naturali tramite attività di promozione, sviluppo e finanziamento sta diventando prioritaria alla luce del cambiamento climatico e del negativo impatto del turismo.
La proposta di creare un sistema per la mappatura delle aree naturali europee contribuirebbe a individuare la biodiversità e le zone intatte che richiederanno maggiore attenzione e un notevole sforzo da parte degli Stati membri per proteggerle. Le campagne informative volte a sensibilizzare l'opinione pubblica nei confronti delle aree naturali, l'attuazione di un turismo sostenibile di alta qualità e l'applicazione delle direttive Uccelli e Habitat sono solo alcuni degli strumenti che ci aiuteranno a proteggere tali aree.
Esistono già otto parchi nazionali in Europa, tra cui il Parco nazionale di Retezat in Romania. Tali parchi fanno parte della rete delle aree protette (PAN), che ha il compito di amministrare le aree naturali e che raggruppa tutte le autorità nazionali e gli enti turistici locali coinvolti nel garantire uno sviluppo sostenibile del turismo. La Commissione europea deve sostenere questa iniziativa e collaborare con questa rete al fine di scambiare informazioni e buone prassi.
. - L'ordine del giorno reca una breve presentazione della relazione, presentata dall'onorevole Queiró, a nome della commissione per i trasporti e il turismo, sull'agenda per un futuro sostenibile nell'aviazione generale e di affari.
relatore. - (PT) Signor Presidente, signora Commissario, fino ad oggi il settore dell'aviazione generale e di affari non è stato affrontato in maniera specifica a livello europeo. Il significato politico di questa relazione nasce pertanto dal fatto che è la prima volta che la Commissione e il Parlamento si soffermano su questa attività, nel momento in cui la stessa è caratterizzata da un'accelerazione della crescita sia in termini di volume che di rilevanza economica.
I numeri parlano da sé: nel solo settore dell'aviazione di affari, le piccole e medie imprese attive in questo campo si stanno moltiplicando, il numero di aeromobili dovrebbe raddoppiare toccando quota 3 500 unità nei prossimi dieci anni e il fatturato annuale dovrebbe attestarsi a un livello superiore ai 25 miliardi di euro. Questo settore genera 154 000 posti di lavoro in tutta Europa, siano essi diretti o nell'indotto. Se si aggiungono i dati relativi all'aviazione generale, che vanta un numero di aeromobili compreso tra le 30 000 e le 50 000 unità, questo settore rappresenta circa il 9 per cento di tutto il traffico aereo registrato ed è caratterizzato dal più rapido tasso di crescita d'Europa, pari al doppio rispetto a tutti gli altri tipi di traffico.
Il segmento dell'aviazione di affari apporta importanti benefici socio-economici offrendo una modalità di trasporto da punto a punto flessibile; potenzia inoltre la mobilità dei cittadini, la produttività delle aziende e la coesione regionale.
Il settore dell'aviazione generale fornisce servizi essenziali in svariati ambiti, dai servizi di ricerca e salvataggio ai servizi antincendio, dalla regolazione del traffico alla cartografia, passando per il tempo libero e gli sport. Tale settore rappresenta inoltre un importante bacino di competenze professionali per il settore dell'aviazione nella sua globalità.
Dovrei anche ricordare l'industria europea attiva in questo settore, interessata da una crescita costante della relativa quota di mercato mondiale, che si colloca attualmente intorno al 16 per cento e che deve essere pertanto sostenuta.
Passando alla relazione in sé, sono d'accordo, in quanto relatore, con la necessità, sottolineata dalla Commissione nella sua comunicazione, di esaminare le specifiche esigenze del settore e di individuare i temi centrali. Il primo aspetto è legato alla raccolta di dati e nasce dalla necessità di fornire agli organi decisionali del mondo politico dati e informazioni statistiche sufficienti per consentir loro di comprendere meglio il settore e, conseguentemente, di disciplinarlo in maniera adeguata. Il secondo aspetto riguarda l'applicazione del principio di proporzionalità nella disciplina del settore. La domanda fondamentale da porsi è se le norme ideate per gli aeromobili commerciali si adattino anche ad aeromobili più piccoli e semplici, spesso monomotore.
Sosteniamo la Commissione nel suo intento di applicare il principio di proporzionalità sia nella redazione delle norme che nella loro implementazione, avendo sempre ben presente la necessità di non compromettere la sicurezza in generale. Tale considerazione interessa, per esempio, l'adattamento di alcune norme di aeronavigabilità, già adottate dall'Agenzia europea per la sicurezza aerea (AESA), agli aeromobili non commerciali o la possibile applicazione di norme specifiche alle procedure semplificate di screening di sicurezza e dei passeggeri attuate nel campo dell'aviazione di affari.
Il terzo punto riguarda il problema dell'accesso agli aeroporti e allo spazio aereo. E' già stata eseguita una diagnosi in materia: questi aeromobili, in generale, incontrano difficoltà ad accedere agli aeroporti di ampie dimensioni e stanno iniziando a scontrarsi con i medesimi problemi anche negli aeroporti regionali e secondari. Le soluzioni variano dall'ottimizzazione dell'uso della capacità esistente a una possibile revisione delle normative sugli slot. E' inoltre necessario stimolare gli investimenti negli aeroporti di piccola e media grandezza in modo tale da potenziare i collegamenti tra le diverse regioni e città europee.
Per quanto concerne la questione della capacità dello spazio aereo, sottolineiamo l'importanza di approntare opportune riforme nell'ambito del Cielo unico europeo e dell'impresa comune per il Sistema europeo di nuova generazione per la gestione del traffico aereo (SESAR). Ancora una volta ribadiamo la necessità di non imporre requisiti sproporzionati agli aeromobili di piccole dimensioni in termini di sistemi di navigazione, pur sempre nel rispetto dei limiti di sicurezza.
Il quarto e ultimo punto riguarda la sostenibilità ambientale di questo ambito di attività. Sebbene le emissioni di CO2 prodotte dagli aeromobili di piccole dimensioni siano inferiori, è comunque necessario promuovere la ricerca, lo sviluppo e l'innovazione, non solo nell'ambito delle iniziative Clean Sky e CESAR (Cost Effective Small Aircraft), ma anche nell'uso di motori meno inquinanti e di combustibili più puliti.
Vorrei concludere, signor Presidente e signora Commissario, esprimendo la speranza che questa relazione possa costituire un quadro effettivo per le future misure legislative e normative destinate a questo settore. E' questo l'auspicio espresso dalla commissione per i trasporti e il turismo quando chiede alla Commissione europea di presentare, entro la fine del 2009, un rendiconto dei progressi compiuti negli ambiti trattati dalla relazione. Con la votazione di domani, spero che tale auspicio possa trovare il riscontro di un'ampia maggioranza dei membri di questo Parlamento.
membro della Commissione. - (EN) Signor Presidente, la Commissione accoglie con favore la relazione e ringrazia il relatore e la commissione per i trasporti e il turismo per l'ottimo lavoro svolto.
Nel mese di gennaio 2008 la Commissione ha pubblicato per la prima volta una comunicazione sull'aviazione generale e di affari, seguita da una conclusione molto positiva del Consiglio nel mese di aprile 2008 e, oggi, da questa importante relazione del Parlamento.
L'aviazione generale e di affari è un settore importante dell'industria aeronautica europea, per con valore annuale di circa 2,3 miliardi di euro. Questo settore investe in maniera significativa nella ricerca e nello sviluppo e sta crescendo a ritmo sostenuto. Più di due terzi di tutti gli aeromobili omologati nell'Unione europea rientrano in questo settore.
L'aviazione generale e di affari consta essenzialmente di piccole e medie imprese ed è anche un settore molto diversificato. Le normative devono essere adattate in funzione della sua specifica natura, senza tuttavia compromettere la sicurezza. Siamo lieti di osservare come il Parlamento appoggi questo concetto di proporzionalità nella sua relazione.
Sono tre gli ambiti principali in cui dovremo concentrare i nostri sforzi nel prossimo futuro: lo sviluppo di standard di sicurezza europei comuni per l'aviazione generale, l'integrazione dell'aviazione non commerciale nella prossima generazione di sistemi di gestione del traffico aereo (ATM) per l'Europa e il contenimento dell'impronta ecologica negativa del settore.
La Commissione intende proporre, il prossimo anno, una serie di norme attuative a livello europeo tese a garantire un livello uniforme di sicurezza nell'aviazione non commerciale. Come sottolineato nella relazione, dobbiamo garantire che tali norme non solo offrano un livello di sicurezza adeguato, ma che siano anche proporzionate e non gravino inutilmente sugli operatori.
Continueremo inoltre con lo sviluppo del futuro sistema ATM per l'Europa, partendo dal presupposto che lo spazio aereo rappresenta un bene comune che dovrebbe pertanto essere accessibile a tutti i suoi utenti in maniera sicura. Dal punto di vista dell'aviazione generale, il Cielo unico europeo e SESAR rivestiranno un ruolo fondamentale nel potenziamento sicuro dell'accesso allo spazio aereo e agli aerodromi. Queste tecnologie spianeranno la strada a nuovi servizi inediti in Europa.
E per ultimo, ma non per questo meno importante, dobbiamo ricordare che l'aviazione generale e di affari, nonostante i costanti progressi tecnologici, ha anche un impatto sull'ambiente e, come più in generale il settore delle compagnie aeree, deve contribuire a ridurre tale impatto. Anche in questo caso, la proporzionalità sarà un importante principio cui attenersi.
La Commissione attende con trepidazione la possibilità di collaborare con il Parlamento sulla scia di questa relazione e vi relazionerà in merito ai progressi compiuti.
Innanzi tutto vorrei ringraziare l'onorevole Queiró per la sua relazione su un tema così importante per il futuro dei trasporti in Europa.
Vorrei sottolineare l'importanza dello sviluppo dell'aviazione generale e di affari, nonché dell'industria di produzione di aeromobili attiva in questo settore. Sebbene le soluzioni proposte dalla Commissione non apportino alcuna modifica sostanziale sul piano legislativo e oggi possano sembrare poco rilevanti, la loro influenza sul futuro dell'aviazione alla luce della deregolamentazione del mercato e dello sviluppo del settore del trasporto aereo in Polonia non può essere sopravvalutata.
L'obiettivo della Commissione consiste nell'agevolare lo sviluppo di questo settore dell'aviazione semplificando le attuali procedure normative, adottando le disposizioni alle nuove forme di gestione del traffico aereo e rivedendole in modo tale da garantire il rispetto del principio di proporzionalità.
E' evidente che questa iniziativa deve contare sul nostro pieno appoggio. Si deve tuttavia prestare la dovuta attenzione, nei processi di formulazione e di implementazione della politica, al rispetto delle esigenze di tutte le categorie di utenti dello spazio aereo e dell'infrastruttura dell'aviazione ai fini della pianificazione e dell'ottimizzazione della capacità. Per poter agevolare ulteriori riforme si dovrebbe istituire un sistema europeo di base per la raccolta dei dati relativi all'aviazione generale e di affari. Sarà inoltre necessario agevolare l'accesso di questo settore ai mercati esteri, sostenendo lo sviluppo di nuove tecnologie competitive ma garantendo al contempo il rispetto dei principi di tutela ambientale.
per iscritto. - (EN) Accolgo con favore questa relazione poiché tenta di armonizzare e di chiarire le norme relative all'aviazione generale e di affari a livello europeo. Si tratta del segmento dell'aviazione civile che registra il più rapido tasso di crescita in Europa, offrendo numerosi benefici socio-economici agli Stati membri. Tuttavia, per poterlo valorizzare al meglio, è necessario definire normative chiare. Per esempio, attualmente si registra una mancanza di dati affidabili in questo settore e tale carenza deve essere risolta rapidamente per motivi gestionali e di sicurezza.
La Commissione dovrebbe operare una distinzione chiara tra aeromobili commerciali gestiti su ampia scala e aeromobili privati. La legislazione dovrebbe essere proporzionale ai rischi cui sono esposti i diversi tipi di aviazione, tenendo conto dei costi che impone loro.
Un motivo di preoccupazione può essere rappresentato dal fatto che il settore dell'aviazione generale e di affari non rientra, per la maggior parte, nell'ambito di applicazione della direttiva della Commissione tesa a inserire le attività dell'aviazione nel sistema di scambio di quote di emissione. Considerato il rapido tasso di crescita registrato da questo settore, ritengo che sia necessario compensarne, in un modo o nell'altro, l'impatto ambientale.
In un momento in cui continuiamo la parola "crisi” ci rimbalza continuamente nelle orecchie non è facile parlare di un futuro stabile per l'aviazione generale e di affari. Ringrazio pertanto l'onorevole Queiró per essersi assunto l'onere di preparare questa relazione in materia. Complimenti! Sono sicuro che il trasporto aereo possa essere una forza motrice in grado di riattivare l'economia mondiale ed europea. Ricordiamo che sono passati solo 106 anni da quando i fratelli Wright hanno compiuto il primo volo controllato su un aeromobile a motore, sebbene per soli 40 metri. Era l'inizio dell'aviazione così come la conosciamo oggi.
Oggi l'aviazione è un'industria sviluppata appieno, in grado di produrre "macchine volanti” dotate di una serie di strumenti sempre più sofisticati. L'aviazione comprende anche ambiti complessi quali la navigazione e il controllo di volo, la costruzione di infrastrutture aeroportuali di terra, i sistemi di sicurezza, eccetera. Non dobbiamo dimenticare che in Europa sono 50 000 gli aeromobili in uso nel settore dell'aviazione generale e di affari, mentre quattro volte tanti sono gli aeromobili di piccole dimensioni e gli alianti che vengono utilizzati nello sport e nel tempo libero. Questi numeri parlano da sé.
In questo contesto, è estremamente importante poter garantire una capacità adatta per lo spazio aereo europeo e per gli aeroporti stessi. Vorrei attirare la vostra attenzione sul ruolo svolto dagli aeroporti regionali nel garantire la coesione della comunicazione nell'Unione europea. E naturalmente, quando si parla dello sviluppo del trasporto aereo, non dobbiamo perdere di vista i problemi legati all'ambiente.
per iscritto. - (FI) Il dibattito sul settore dell'aviazione è spesso oggetto di distorsioni. Si pone l'accento, in maniera prevenuta, sui problemi legati alle emissioni generate dal traffico aereo, trascurando il suo potenziale. Ovviamente l'aviazione e il traffico aereo producono emissioni, ma è altrettanto ovvio che rappresentano il futuro. Tale affermazione è sicuramente veritiera se parliamo di trasporto aereo commerciale e di aviazione generale e di affari.
Sebbene la legislazione del mercato interno dell'Unione europea si sia concentrata soprattutto sul trasporto aereo commerciale, non si può dimenticare che le questioni correlate all'aviazione generale e di affari tendono ad emergere in un numero sempre maggiore di ambiti, quali la politica sul clima, la tutela ambientale e la sicurezza dell'aviazione. Quando ci soffermiamo sull'importanza sempre maggiore rivestita dall'aviazione di affari, per esempio, dobbiamo necessariamente prestare attenzione a questi settori e garantirne la competitività.
Vorrei farvi partecipi di un mio motivo di preoccupazione relativo alle condizioni commerciali nel settore dell'aviazione. Gli aeroporti di piccole e medie dimensioni sono fondamentali sia per l'aviazione generale che di affari. Se ne dovrebbe promuovere la creazione e l'ammodernamento e gli Stati membri dovrebbero essere incoraggiati ad investire. La costante crescita dell'aviazione d'affari, tuttavia, sta congestionando sempre più gli aeroporti.
Per quanto concerne la tutela ambientale, possiamo affermare che, sebbene gli aeromobili più piccoli non rientrino nel sistema di scambio di quote di emissione, il settore sta sviluppando un meccanismo volontario di compensazione delle emissioni di carbonio. E' un segno del potenziale di sviluppo del traffico aereo nel suo insieme. L'Unione europea dovrebbe attivarsi in ogni modo per stimolare la ricerca relativa a modelli di aeromobili più innovativi, più efficienti sotto il profilo energetico ed eco-compatibili. L'obiettivo deve essere un traffico aereo che non generi emissioni.
Appalti pre-commerciali: promuovere l'innovazione per garantire servizi pubblici sostenibili e di elevata qualità in Europa (breve presentazione)
. - L'ordine del giorno reca una breve presentazione della relazione, presentata dall'onorevole Harbour, a nome della commissione per il mercato interno e la protezione dei consumatori, sugli appalti pre-commerciali: promuovere l'innovazione per garantire servizi pubblici sostenibili e di elevata qualità in Europa.
relatore. - Signor Presidente, la presenza, questa sera, del commissario Redding a rispondere a nome della Commissione risulta particolarmente appropriata, dal momento che la mia relazione è incentrata su una proposta sviluppata nel corso degli anni con i suoi servizi. Si tratta di una proposta estremamente importante, che offre possibilità di ampio respiro per l'economia europea nella sua globalità. Il mio primo messaggio al commissario stasera è una parola di ringraziamento rivolta ai suoi servizi per il ruolo guida svolto in questo ambito, anche se, a mio avviso, questa iniziativa dovrebbe essere maggiormente conosciuta. Dovrebbe infatti superare i confini della direzione generale per la società dell'informazione, come penso stia già accadendo, data la notevole importanza che riveste, in particolare a fronte del periodo economico che stiamo attraversando.
Quindi, a cosa mi sto riferendo? Il cuore della questione è rappresentato dal fatto che le autorità pubbliche dell'Unione europea stanziano ingenti fondi per l'acquisto di prodotti e servizi. Secondo le stime ogni anno vengono destinati agli appalti pubblici 1 800 miliardi di euro. Ma quanti di questi fondi vengono effettivamente destinati allo studio, alla ricerca e alla promozione dello sviluppo di nuove soluzioni alle grandi sfide cui si trovano confrontate ogni giorno le autorità pubbliche e la società, quali un servizio sanitario migliore, trasporti più efficienti, la gestione del cambiamento climatico ed edifici a maggiore efficienza energetica? I fondi europei stanziati per gli appalti legati alla ricerca e allo sviluppo sono inferiori all'1 per cento del budget totale dedicato agli appalti.
Tenendo conto dell'esplicito obiettivo posto dalla strategia di Lisbona, volto ad aumentare gli stanziamenti destinati alla ricerca e allo sviluppo al 3 per cento, il margine di manovra è ancora ampio.
Ed è proprio in questo senso che si inserisce la missione degli appalti pre-commerciali. Essenzialmente siamo alla ricerca di autorità pubbliche accorte e orientate alla ricerca in grado di generare una domanda di soluzioni alternative e di collaborare poi con aziende innovative, piccole e grandi che siano - per quanto siano soprattutto le piccole imprese a trarne effettivo vantaggio - per soddisfare il bisogno così creato. Vogliamo che questi committenti accorti sappiano guardare avanti, essere esigenti e pensare a quelle situazioni per cui non esiste ancora alcuna soluzione commerciale, ma che ben si prestano a svariate soluzioni. Tali soluzioni verrebbero sviluppate poi con il contributo finanziario di autorità pubbliche disposte a finanziare la ricerca e lo sviluppo, magari attraverso una prima fase di ricerca delle idee che sia aperta alla concorrenza, e in grado di accompagnare le soluzioni di sviluppo selezionate alla fase successiva della fattibilità, sotto forma di prodotto o di servizio da lanciare.
I vantaggi di poter disporre di un tale supporto, in particolare per le piccole imprese, e di fornire tale sostegno commerciale saranno davvero importanti per il settore nella sua globalità. Nei casi in cui è già stato adottato un sistema del genere, le aziende, anche se non hanno ideato la soluzione poi selezionata, si sono comunque viste finanziare parte delle proprie attività di ricerca e sviluppo, che possono poi continuare a sfruttare per la creazione di altri prodotti generatori di reddito.
Questa considerazione si inserisce anche sulla scia della seconda iniziativa promossa dalla Commissione, oggetto della relazione, sui mercati guida: un'iniziativa per l'Europa, nell'ambito della quale cerchiamo delle autorità pubbliche disposte a svolgere un ruolo di promotore in una serie di settori tecnologici chiave legati agli ambiti della salute e del cambiamento climatico nei trasporti. Si notano emergere i segni di una politica integrata, ma la relazione mette in chiaro la necessità di spingere sull'acceleratore della formazione, delle buone prassi e della diffusione di questa proposta. Spero che il Commissario, e in particolare il College, si lascerà ispirare da questa idea e che questo Parlamento le dia il proprio appoggio.
In conclusione, se mi consentite di rubarvi ancora qualche minuto, dato che il prossimo punto è fondamentale, vorrei sottolineare in primo luogo a questa Aula deserta che mi sono stati consegnati due pareri sulla mia relazione: uno dell'onorevole Sakalas della commissione giuridica e l'altra dell'onorevole Podimata della commissione industria. Ovviamente ai colleghi parlamentari non è consentito presentare i loro pareri in questa sede, per quanto sia davvero un peccato, dato che hanno offerto validi contributi che ho aggiunto ai miei emendamenti. Vorrei inoltre ringraziare il mio relatore ombra, l'onorevole Hasse Ferreira, per aver collaborato con me: il suo contributo è stato fondamentale.
Per concludere questa è una soluzione in cui vincono tutti: la società, i cittadini, le autorità pubbliche, le aziende, gli innovatori e l'economia europea. Ecco perché è così importante ed ecco perché, quando chiediamo alle autorità pubbliche di continuare a investire in questo periodo di crisi economica, questa proposta è ancora più importante di quanto non lo fosse quando ho iniziato a lavorare su questa relazione qualche mese fa.
membro della Commissione. - (EN) Signor Presidente, non potrei essere più d'accordo, dato che gli appalti pre-commerciali servono un duplice obiettivo. Migliorano la qualità dei servizi pubblici, ma, soprattutto, offrono molte opportunità all'industria di svolgere un ruolo di primo piano sui mercati internazionali. Quindi sono fondi ben spesi, soprattutto in tempi di crisi, quando abbiamo bisogno di aiutare la nostra industria a mettere in pratica i risultati della ricerca e a sfruttare al meglio le soluzioni e le innovazioni tecnologiche.
Sono molto lieta che il relatore, l'onorevole Harbour, sostenga, al pari della Commissione, un'idea in incubazione da molto tempo, per quanto ancora non sia stata messa in pratica. Spero davvero che la relazione del Parlamento possa fungere da motore e diventare un importante elemento da aggiungere alla nostra politica in materia di ricerca e innovazione. Suscitare una forte domanda del settore pubblico per lo sviluppo di nuovi prodotti e servizi innovativi in Europa può fare la differenza, in particolare per le nostre piccole e medie imprese. Ragion per cui accolgo con favore questa iniziativa e mi congratulo con l'onorevole Harbour per il suo lavoro.
Quali sono i prossimi passi concreti che dobbiamo compiere? A titolo di risposta immediata alle concrete raccomandazioni formulate dalla relazione, posso confermare che la Commissione sosterrà le azioni tese a promuovere la condivisione delle esperienze e la sensibilizzazione e valuterà gli strumenti da mettere in atto per fornire incentivi agli acquirenti pubblici nei diversi Stati membri al fine di attuare congiuntamente i progetti relativi agli appalti pre-commerciali.
La Commissione ha già lanciato alcuni inviti a presentare proposte, nei programmi Interreg, CIP e FP7, al fine di sostenere la creazione di reti di autorità pubbliche dedicate agli appalti pre-commerciali.
Sul medio e lungo termine, ritengo che i governi europei debbano integrare gli appalti pre-commerciali nella propria pianificazione strategica per gli investimenti pubblici. Penso che i pacchetti per la ripresa rappresenterebbero un buon inizio. Da parte della Commissione, sottolineerò questo aspetto in una comunicazione prevista per l'inizio di marzo di quest'anno, in cui proporrò una strategia rafforzata per la ricerca, lo sviluppo e l'innovazione nel settore delle TIC in Europa. Pertanto gli appalti pre-commerciali verranno inseriti nella relazione.
Come sapete, alcuni Stati membri hanno già iniziato a sperimentare con progetti pilota in materia di appalti pubblici. Nei prossimi mesi, speriamo di vederne degli altri. Invito i membri della commissione, ma anche i parlamentari di quest'Aula, a ritornare nei propri paesi e parlare degli appalti pre-commerciali ai ministri e ai comuni. Possiamo fare la differenza solo se collaboriamo. Vi ringrazio molto del vostro aiuto in questo senso.
per iscritto. - (SK) Promuovere l'innovazione e sviluppare l'economia della conoscenza è fondamentale per garantire servizi pubblici sostenibili e di elevata qualità. Il settore pubblico statunitense destina 50 miliardi di dollari all'anno ad appalti per la ricerca e lo sviluppo, pari a venti volte il contributo europeo. Gli Stati membri, pertanto, devono onorare il proprio impegno di investire il 3 per cento del prodotto interno lordo nella ricerca e nello sviluppo. Gli appalti pubblici rappresentano uno strumento strategico per centrare questo obiettivo.
Oggi ci sono numerosi programmi di ricerca europei, i cui risultati non sono ancora stati sfruttati dalle autorità pubbliche attraverso gli appalti pubblici. L'attuale prassi adottata nell'Unione europea si fonda sul cosiddetto sviluppo esclusivo, per cui ogni azienda detiene la titolarità delle nuove idee da essa generate.
Nonostante gli appalti pre-commerciali offrano un certo grado di semplificazione, l'intero processo è ancora molto macchinoso. Le autorità pubbliche potrebbero avvalersi della partecipazione delle università e degli istituti di ricerca. Gli Stati membri dovrebbero trarre ispirazione dalle esperienze maturate dalle agenzie europee per l'innovazione che partecipano alla ricerca e allo sviluppo.
Sono convinta che, sulla base dei suggerimenti della relazione Harbour, la Commissione saprà produrre un manuale completo e di semplice comprensione atto a fornire, alle piccole e medie imprese e alle autorità competenti nel campo degli appalti pubblici, la necessaria assistenza nella fase attuativa.
Solo attraverso una stretta cooperazione tra gli Stati membri dell'Unione europea nel campo degli appalti pubblici potremo promuovere l'innovazione e garantire servizi pubblici sostenibili e di elevata qualità.
L'ordine del giorno reca la relazione, presentata dall'onorevole Angelilli a nome della commissione per le libertà civili, la giustizia e gli affari interni, sulla proposta di raccomandazione del Parlamento europeo al Consiglio sulla lotta contro lo sfruttamento sessuale dei bambini e la pornografia infantile.
relatrice. - Signor Presidente, onorevoli colleghi, voglio innanzitutto ringraziare i colleghi per l'ottima collaborazione che ha consentito a mio avviso l'elaborazione di un testo molto soddisfacente. Un ringraziamento va anche a tutte le ONG e a tutte le istituzioni che hanno con attenzione seguito i nostri lavori ed arricchito il rapporto con preziosi suggerimenti.
Due sono stati i principali obiettivi del nostro lavoro. Primo: verificare con attenzione lo stato di attuazione della decisione quadro del 2003 all'interno dei 27 Stati membri. Il secondo obiettivo è stato quello di proporre dei doverosi miglioramenti. Infatti, la decisione quadro va necessariamente aggiornata per aumentare la soglia di protezione dei minori, tenendo conto del diffondersi di nuovi preoccupanti fenomeni di sfruttamento anche legati alle nuove tecnologie.
Tra le priorità abbiamo individuato innanzitutto la lotta al turismo sessuale. Si tratta di un fenomeno in crescita preoccupante, legato anche alla diminuzione dei costi di viaggio. Da questo punto di vista occorre infatti migliorare la cooperazione extraterritoriale e chiedere agli Stati membri di escludere il principio della doppia incriminazione per i reati legati allo sfruttamento e agli abusi sui minori.
Secondo: è necessario che in tutti gli Stati membri il grooming, cioè la manipolazione psicologica online volta all'adescamento del minore a scopo sessuale, debba essere considerato un reato.
Terzo: abbiamo bisogno di vincolare gli Stati membri all'obbligo di scambiare le informazioni contenute nei casellari giudiziari relative alle condanne definitive per reati di abuso sessuale. Lo scopo è quello di escludere in modo categorico la possibilità per gli autori di abusi sessuali di esercitare attività professionali che prevedano contatti con i minori.
Tra le proposte da mettere in atto al più presto c'è anche quella di avviare il sistema di allerta rapido per i minori scomparsi. Si tratta di un sistema già sperimentato, già avviato, anche se soltanto da un piccolo gruppo di Stati membri e quindi soltanto a livello sperimentale, ma che ha ottenuto ottimi risultati. E quindi c'è la necessità di farlo diventare operativo in tutti i 27 Stati membri. Vale la pena ricordare, infatti, che ogni anno in Europa si perdono le tracce di migliaia e migliaia di bambini.
Vorrei sottolineare poi un ulteriore aspetto. In generale, le legislazioni nazionali devono impegnarsi a migliorare la tutela delle vittime minori nel corso delle indagini e prima e dopo l'eventuale processo in cui i minori sono coinvolti. Questo proprio per evitare che i minori possano diventare vittime due volte, vittime cioè di una violenza e poi vittime della violenza mediatica o giudiziaria.
Infine, abbiamo segnalato l'urgenza di dare una rilevanza penale specifica ai matrimoni forzati che coinvolgono, nella maggior parte dei casi, proprio i minori.
Per concludere, signor Presidente, a mio avviso è importante chiedere a tutti gli Stati membri di ratificare al più presto la più recente convenzione del Consiglio d'Europa sulla protezione dei bambini contro lo sfruttamento e gli abusi sessuali. Si tratta della convenzione dell'ottobre 2007 che rappresenta il punto di riferimento più innovativo ed aggiornato in termini di tutela dei minori.
vicepresidente della Commissione. - (FR) Signor Presidente, onorevoli colleghi, voglio innanzi tutto ringraziare l'onorevole Angelilli per l'ottima relazione e per la collaborazione prestata alla Commissione durante i lavori su questa questione particolarmente delicata, che riveste una speciale importanza per la Commissione.
La vulnerabilità dei bambini richiede forme di tutela volte ad assicurarne uno sviluppo armonioso. L'abuso sessuale e le varie forme di sfruttamento, in particolare la pornografia infantile, sono reati vergognosi, che provocano effetti profondi e duraturi sulle giovani vittime.
Si tratta di un fenomeno terribile, la cui portata non è determinabile: secondo alcune fonti, in Europa tra il 10 e il 20 per cento dei bambini sono stati vittime di qualche forma di abuso sessuale.
L'Unione europea si è dotata di una legislazione specifica sulla materia: la decisione quadro del 2004 prevede un livello minimo di armonizzazione tra le legislazioni nazionali in materia di penalizzazione e giurisdizione. Nonostante l'incompletezza delle informazioni, in una relazione presentata nel 2007, la Commissione aveva valutato che, in termini generali, tale decisione quadro fosse stata attuata in maniera soddisfacente. Un simile risultato, tuttavia, non è sufficiente.
La diffusione di internet contribuisce a creare nuove minacce per i nostri figli, quali la pornografia infantile e l'adescamento online, come ricordato dall'onorevole Angelilli. Il turismo sessuale verso paesi terzi, finalizzato all'abuso dei minori è una realtà e non sono rari i casi in cui tali abusi vengono commessi da soggetti già condannati in altri Stati membri.
Gli Stati membri non si ritengono soddisfatti: al termine del 2007 è stata elaborata una convenzione con il Consiglio d'Europa volta all'introduzione di una soglia di protezione estremamente elevata. Nel corso del primo anno, 20 Stati membri su 27 hanno sottoscritto tale convenzione.
Ciò detto, il Parlamento non è soddisfatto e la relazione dell'onorevole Angelilli lo dimostra. Il Parlamento esige una migliore applicazione e soprattutto un radicale miglioramento del quadro europeo, attraverso una serie di misure volte a rafforzare la lotta contro questi reati.
Devo dire che neppure a livello personale mi sento soddisfatto. Ho annunciato la revisione dell'attuale legislazione europea in materia e a marzo presenterò una proposta ai Commissari. Intendo sottoporre un testo ambizioso, che affronti non soltanto l'applicazione, ma anche la tutela delle vittime e le misure preventive.
I suggerimento contenuti nella relazione ci saranno d'aiuto nell'attuazione di questa proposta. Il contenuto della relazione dovrebbe essere in gran parte ripreso dalla nuova decisione quadro, ma qualora ciò non risultasse possibile, per ragioni tecniche o giuridiche, tenteremo di individuare gli strumenti più adatti ad attuare eventuali proposte escluse da detta decisione quadro. Valuteremo la possibilità di iniziative politiche, in particolare volte a instaurare un dialogo con i paesi terzi o addirittura a dotarci di strumenti finanziari, come nel caso dei programmi esistenti.
Signor Presidente, onorevoli colleghi, sono lieto di sottolineare la volontà del Parlamento di portare avanti in ciascuno Stato membro l'adozione del sistema di allerta rapido per i minori scomparsi. Devo dire che in occasione dell'ultimo incontro dei ministri dell'interno e della giustizia, ho affermato chiaramente la necessità che ogni Stato membro si doti di un simile sistema di allerta rapido. Perché siano pienamente efficaci, tali sistemi dovrebbero - ovviamente - essere collegati gli uni agli altri.
Vorrei ringraziare ancora una volta il Parlamento europeo per la determinazione del suo impegno e ringrazio anche l'onorevole Angelilli per aver presentato una relazione di altissima qualità.
relatore per parere della commissione per i diritti della donna e l'uguaglianza di genere. - (DE) Signor Presidente, onorevoli colleghi, la necessità della nuova proposta presentata dalla Commissione è sentita con urgenza. I membri della commissione per i diritti della donna e l'uguaglianza di genere hanno alcuni quesiti e suggerimenti specifici sulla proposta stessa. E' essenziale superare i limiti del programma DAPHNE e adottare misure legislative in materia di pornografia infantile. Ciò riguarda, naturalmente, anche la responsabilità del singolo utente, ma gli stati devono attivarsi. Ritengo, per esempio, che l'Europol sia uno strumento importante e che - affiancato da un'efficace rete di esperti e da un'unità speciale costituita da individui formati su questioni estremamente specifiche - possa essere impiegato nella lotta alla pornografia e alla prostituzione infantile. Dobbiamo inoltre risolvere la questione dell'extraterritorialità attraverso un'azione europea congiunta.
E' necessario disporre di maggiori informazioni sotto forma di studi concreti sulla situazione sociale delle vittime, perché spesso sono gli stessi famigliari ad abusare dei bambini e a mettere in rete il materiale pornografico. E' necessario compiere dei chiari progressi in questo campo.
Mi auguro che la Commissione sia disposta ad avviare una stretta collaborazione con la commissione per i diritti della donna e l'uguaglianza di genere che ci consenta di risolvere insieme queste questioni.
a nome del gruppo PPE-DE. - (EN) Signor Presidente, la relazione 2006 dell'Europol sulla criminalità organizzata affermava che i vantaggi offerti da internet in termini di informazione e comunicazione sono largamente sfruttati dalle organizzazioni criminali. A tal proposito, non vi è dubbio che i bambini costituiscano uno degli obiettivi più vulnerabili: secondo gli esperti, il 90 per cento circa dei minori tra i 12 e i 17 anni chatta su internet. Oltre a quelle legate ai compagni di scuola e ai giochi, utilizzano reti di "utenti sconosciuti" tramite chat room su siti web che rappresentano un accesso ideale per i pedofili che ricorrono a identità false per adescare potenziali vittime.
Secondo la Internet Watch Foundation, che nel 2006 ha vagliato oltre 30 000 segnalazioni, il 91 per cento delle vittime aveva un'età inferiore ai 12 anni. Nell'ottanta per cento dei casi si trattava di bambine e i domini legati agli abusi sui minori erano complessivamente oltre 3 000. Inoltre, il 55 per cento di tutti i domini legati a casi di abuso sui minori avevano host negli Stati Uniti, il 28 per cento in Russia e appena l'8 per cento in Europa. Sarebbe opportuno mettere all'ordine del giorno di un vertice UE-USA la cooperazione finalizzata a oscurare quei siti internet che si rendono responsabili di abusi su minori.
Ci troviamo davanti a una rete internazionale e ben organizzata di pedofili e organizzazioni criminali legate all'industria del sesso, come affermato dall'onorevole Angelilli. D'altro canto, la cooperazione internazionale tra le autorità giudiziarie è limitata. E' a dir poco incredibile che otto Stati ancora non abbiano ratificato il Protocollo facoltativo della convenzione sui diritti del fanciullo relativa alla vendita di bambini, alla prostituzione e alla pornografia infantile, e che quattro stati non abbiano ratificato il protocollo di Palermo, documento essenziale per la cooperazione internazionale nella lotta contro il traffico di esseri umani. Poco meno della metà degli Stati membri non ha ancora ratificato la convenzione del Consiglio d'Europa sulla criminalità informatica.
C'è molto da fare, in questo campo. E' pertanto arrivato il momento di inviare un messaggio forte e chiaro al Consiglio perché riveda la decisione quadro per la lotta allo sfruttamento sessuale dei minori e alla pornografia infantile.
a nome del gruppo PSE. - (SV) Signor Presidente, Commissario Barrot, onorevoli colleghi, vorrei innanzi tutto ringraziare l'onorevole Angelilli e tutti coloro che hanno collaborato in maniera così costruttiva. Ricorderete senz'altro quanto poco sia stato fatto all'inizio di questa legislatura, ma con la strategia per i bambini di un anno fa, la questione dei diritti dei minori ha compiuto una svolta. La decisione che ci accingiamo a prendere in quest'Aula riguarda il diritto dei minori a non subire abusi sessuali e la lotta contro la pornografia infantile.
Naturalmente, sono particolarmente lieta che la commissione per le libertà civili, la giustizia e gli affari interni abbia approvato le tre proposte da me presentate e mi auguro che saranno confermate anche dall'odierna votazione. La prima proposta prevede che siano considerati "minori" gli individui fino al diciottesimo anno di età. E' essenziale essere in grado di tutelare i minori, sia maschi che femmine, dai reati a sfondo sessuale, dagli abusi e dallo sfruttamento sessuale in tutta l'Unione europea.
La seconda proposta riguarda la tutela dei minori contro il turismo sessuale, attraverso l'azione degli Stati membri volta a dare rilevanza penale ai reati a sfondo sessuale sia all'interno, che all'esterno del territorio dell'Unione europea. Ciò implica che chi ha commesso tali reati non potrà più fare turismo sessuale e sfruttare i bambini più poveri e più piccoli e gli adolescenti in altri paesi, perché troverà ad attenderlo un procedimento giudiziario e una pena non appena farà ritorno nel proprio paese, qualunque esso sia.
La terza proposta prevede di affrontare seriamente la questione di internet e, di concerto con i principali enti del credito, sviluppare i mezzi tecnici con l'aiuto delle banche e degli uffici di cambio, provider di servizi internet e motori di ricerca e - naturalmente - il settore del turismo, per bloccare i sistemi di pagamento nel caso in cui siano finalizzati a reati a sfondo sessuale, abusi o sfruttamento sessuale di bambini e adolescenti. Le medesime posizioni sostengono tutte le iniziative volte a oscurare questi siti internet, nella convinzione che i minori abbiano la priorità rispetto a questioni di riservatezza e che gli abusi su bambini e adolescenti debbano essere denunciati.
Possiamo ritenerci soddisfati di questa relazione e stare certi che il Parlamento ha intrapreso un primo passo verso il rispetto dei diritti dei minori, e quando avremo un nuovo Trattato di Lisbona, i diritti dei minori costituiranno finalmente anche un fondamento giuridico e un obiettivo all'interno dell'Unione europea. Grazie.
a nome del gruppo ALDE. - (DE) Signor Presidente, signor Vicepresidente della Commissione, voglio ringraziare la relatrice per l'mpegno dedicato alla stesura di questa relazione. Tutelare i minori quando utilizzano internet e combattere la pornografia infantile sono due delle questioni prioritarie che dobbiamo affrontare. Personalmente, ritengo estremamente importante che questa decisione quadro contro lo sfruttamento sessuale dei minori e la pornografia infantile offra una soglia di protezione elevata. L'abuso su minori perpetrato attraverso internet può essere affrontato unicamente come iniziativa congiunta a livello europeo, perché internet non può essere ricondotta all'interno dei confini nazionali.
La relazione presenta tre punti che, a mio avviso, offrono margine di miglioramento. Innanzi tutto, va mantenuto un equilibrio tra la sicurezza dei minori e la tutela dei dati. Vanno presi in considerazione non soltanto i dati personali dei bambini, ma anche quelli degli individui e dei contenuti impiegati nella tutela dei minori stessi. Oltre a considerare reato penale l'azione di chi, attraverso internet, fruisce o mette in circolazione materiale pedo-pornografico, dobbiamo innanzi tutto identificare e arrestare chi sta dietro a queste vergognose attività. Possiamo combattere in maniera efficace queste forme di abuso soltanto colpendole alla radice. Dobbiamo inoltre fermare chi fornisce questi servizi, chi compie queste spaventose attività criminali, le mette a disposizione di altri e ne trae profitto.
Oltre a considerare i responsabili autori di reati penali, come suggerito dalla relazione dell'onorevole Angelilli, dobbiamo anche sensibilizzare gli operatori che lavorano con i bambini per far loro comprendere i rischi legati all'utilizzo di internet. Dobbiamo sviluppare nuove modalità tecnologiche e definire il principio di privacy. Dobbiamo inoltre promuovere lo scambio reciproco di informazioni ed esperienze tra singole autorità degli Stati membri. Le autorità responsabili della tutela dei dati in ciascuno Stato membro possono fungere da importanti intermediari, in questo senso. Soltanto un'iniziativa di ampio respiro potrà portare al successo.
Ciononostante, non sono d'accordo con la proposta di trasformare i provider di servizi internet in una sorta di appendice degli enti giudiziari. Una soluzione di gran lunga migliore consiste nell'attuazione di accordi che consentano ai fornitori di servizi internet di collaborare con gli enti giudiziari su base volontaria, come già avviene.
La pornografia infantile, in tutte le sue manifestazioni, costituisce in tutto e per tutto un crimine contro l'umanità: dobbiamo profondere ogni sforzo per eliminarla. Dobbiamo assicurarci la collaborazione degli Stati membri e fare in modo che tutti i deputati di questo Parlamento si muovano nella medesima direzione. Partendo da queste premesse, i membri del gruppo dell'Alleanza dei democratici e dei liberali per l'Europa sosterranno la relazione dell'onorevole Angelilli.
a nome del gruppo UEN. - (PL) Signor Presidente, sebbene gli ordinamenti giuridici degli Stati membri prevedano pene contro lo sfruttamento sessuale dei minori e la pornografia infantile, rimane tuttora la necessità di aumentare la soglia di protezione per i nostri bambini.
Va sottolineato che i minori che utilizzano le nuove tecnologie, e in particolar modo internet, rischiano di venire in contatto con potenziali autori di crimini a sfondo sessuale. Sulla scorta di tale pericolo reale, gli Stati membri dovrebbero essere chiamati a bloccare l'accesso a quei siti internet che contengono materiale pedo-pornografico: deve trattarsi di un obbligo vincolante per legge.
E' inoltre necessario e urgente lanciare una campagna europea per sensibilizzare genitori e adolescenti sui pericoli della pornografia infantile presente su internet. Il sostegno alle vittime di queste vergognose attività e alle loro famiglie è una questione altrettanto importante. Spesso infatti queste persone non trovano l'aiuto di cui hanno bisogno: è nostro obbligo fornire ai nostri bambini la migliore tutela possibile.
a nome del gruppo Verts/ALE. - (EN) Signor Presidente, vorrei ringraziare l'onorevole Angelilli per la relazione presentata. Mi troverei a ripetere quanto affermato dall'onorevole Bauer, per quanto riguarda la necessità da parte degli Stati membri di sottoscrivere e ratificare le convenzioni e i protocolli attualmente in sospeso. Se vogliamo applicare un quadro comune e iniziative congiunte, tali documenti costituiscono i punti di riferimento centrali che consentono anche di inviare un segnale da parte degli Stati membri, per dar voce anche alla loro preoccupazione per queste questioni. Penso si tratti di una delle azioni principali da intraprendere e sarebbe interessante sapere per quale ragione alcuni Stati membri ancora non hanno firmato le relative convenzioni e protocolli.
Sosteniamo gran parte della relazione per quanto riguarda l'approccio basato sui diritti, che vorrei superasse la visione per cui si tratterebbe soltanto di diritto penale. Si tratta infatti dei diritti e della tutela dei bambini e dei giovani. Abbiamo bisogno di misure chiare a tutela dei minori che sono stati vittime di abusi, sia attraverso procedimenti giudiziari, in cui ovviamente la priorità è accertare la verità dei fatti, pur senza traumatizzare ulteriormente i bambini, sia attraverso uno sforzo collettivo per identificare i bambini.
La tutela deve in ogni caso coinvolgere i minori stessi. Dovremmo incoraggiare la conoscenza di internet tra i bambini e far loro comprendere quali sono i rischi e a che cosa stare attenti, in modo che anch'essi possano svolgere un ruolo attivo nella lotta contro questi crimini.
Questa mattina intendiamo sostenere alcuni emendamenti, in particolare laddove riteniamo vi siano determinati principi con i quali interferiamo a nostro rischio e pericolo - come ad esempio la questione della doppia incriminazione e la riservatezza in determinate professioni - e su un altro paio di punti dove riteniamo che i concetti vadano definiti in maniera più precisa. Nel complesso, accogliamo con favore la relazione e ne attendiamo gli sviluppi futuri.
a nome del gruppo GUE/NGL. - (SV) La relazione ha il sostegno del gruppo confederale della Sinistra unitaria europea/Sinistra verde nordica. Lo sfruttamento sessuale dei minori e la pornografia infantile sono crimini ripugnanti, la cui prevenzione richiede uno sforzo di cooperazione internazionale. I minori subiscono abusi quando viene loro imposto di posare in contesti sessuali per essere fotografati o filmati e poi messi in circolazione su internet. Questi filmati e queste immagini diventano così disponibili in tutto il mondo ed è pertanto necessaria una maggiore cooperazione internazionale per porre fine a simili abusi. Sappiamo che esistono nessi precisi tra traffico degli schiavi del sesso e sfruttamento sessuale dei minori. Le Nazioni Unite stimano che l'85 per cento delle vittime del traffico degli schiavi del sesso siano persone sotto i 18 anni.
Non sappiamo quale sia il numero di bambini che vengono scambiati come oggetti da destinare allo sfruttamento sessuale, ma sappiamo che sono molti e che la situazione non è tollerabile. Il mondo degli adulti è tenuto ad assumersi la responsabilità della tutela dei nostri figli da uno dei crimini più abbietti di cui un bambino possa essere vittima.
Questa discussione non deve dimenticare che molti dei reati commessi a danno dei minori si consumano all'interno della famiglia o nella cerchia di amici ed è pertanto importante che la società assicuri ai bambini altri contatti con individui adulti, a cui rivolgersi per ottenere aiuto.
Ogni forma di abuso sessuale su minori costituisce un reato e deve essere visto per quello che è in tutti gli Stati membri. Chiunque commetta un reato sessuale ai danni di un minore deve essere punito, a prescindere se il fatto sia stato commesso all'interno dell'Unione europea o meno.
a nome del gruppo IND/DEM. - (NL) Voglio congratularmi con l'onorevole Angelilli per l'ottima relazione. E' fin troppo evidente che è necessario porre fine allo sfruttamento sessuale dei minori. L'aumento esponenziale delle attività criminali attraverso internet richiede un intervento coordinato.
Dovremmo, in ogni caso, procedere con cautela quando si tratta di prescrivere condanne dettagliate a livello europeo per questi abusi. Gli stessi Stati membri dovranno compiere ogni sforzo necessario per considerare reato l'abuso dei moderni mezzi di comunicazione. La pornografia infantile via internet dovrà essere regolamentata dal diritto penale di ciascuno Stato membro. Secondo il principio che proibisce di perseguire la professione del singolo, il Consiglio dovrebbe impegnarsi per colmare le lacune della rete giudiziaria, al fine di impedire che lo sfruttamento e la diffusione via internet si spostino in paesi sprovvisti di una legislazione adeguata. Avrei voluto che la Commissione ci avesse informato circa la possibilità di discutere la questione anche con paesi al di fuori dell'Unione europea, ma purtroppo il Consiglio è assente.
Vorrei inoltre sostenere il rafforzamento della cooperazione con Europol ed Eurojust. Tali organizzazioni devono infatti dare la priorità alla lotta contro le reti internazionali della pornografia infantile, poiché in tal modo si amplia il margine per intraprendere iniziative adeguate al di fuori dell'Unione europea.
Se ci troviamo tutti d'accordo nel dire che lo sfruttamento sessuale dei minori è inaccettabile, suggerisco di affrontare anche il tema dello sfruttamento degli adulti. Le iniziative per contenere la prostituzione in occasione di eventi di ampia portata, come i campionati di calcio e i Giochi olimpici, meritano maggiore sostegno da parte di quest'Aula.
Signor Presidente, onorevoli colleghi, le organizzazioni dei pedofili sono una minaccia per i popoli e pertanto vanno trattate come le organizzazioni mafiose o terroristiche con leggi speciali e aggravanti.
E' uno scandalo che vi siano state migliaia di persone accusate del reato di pedo-pornografia, che non hanno fatto nemmeno un giorno in carcere. Vorrei ricordare anche alla relatrice Angelilli, di cui tutti abbiamo apprezzato la qualità del lavoro, che nella sua città l'anno scorso c'è stato un processo dal nome "Fiore di loto", in cui sono stati coinvolti 200 bambini rom. Questi bambini rom sono, dopo il processo, praticamente scomparsi; non si sa se sono effettivamente poi ritornati negli stessi campi dove erano stati organizzati gli abusi.
Quindi, è necessaria una vigilanza di tutti gli Stati, delle leggi speciali, e questo scandalo, questa orribile minaccia alla società, deve essere trattata con leggi speciali e leggi durissime.
(HU) Signor Presidente, signor Commissario, onorevoli colleghi, quest'Aula discute oggi una questione che suscita giustamente sdegno in tutte le persone di buona volontà. Condanniamo il fenomeno e poi pensiamo che un simile trauma possa capitare soltanto ai figli degli altri. Eppure il proliferare dei casi di sfruttamento sessuale e pedo-pornografia mette a repentaglio la sicurezza di tutti i minori. Dobbiamo pertanto prevenire questo fenomeno con tutti i mezzi a nostra disposizione, assicurandoci che le pene previste dai sistemi giuridici nazionali vengano puntualmente applicate e che la lotta contro la pedofilia si rifletta nella pratica quotidiana. Gli Stati membri devono fare tutto il possibile per azzerare la domanda.
Dobbiamo prestare particolare attenzione alla costante sfida posta dall'utilizzo delle nuove tecnologie legate a internet: webcam, telefoni cellulari e, soprattutto, la navigazione in rete. L'introduzione di tecnologie capaci di bloccare l'accesso ai siti possono rappresentare una possibile soluzione, accompagnata dalla sensibilizzazione dei bambini e delle loro famiglie rispetto ai rischi. In ogni caso, dobbiamo sottolineare che si tratta di reati gravi e che per individuarli è essenziale rimuovere qualsiasi ostacolo allo scambio tra Stati membri delle informazioni contenute nei casellari giudiziari, al fine di creare banche dati centralizzate con le informazioni sui criminali.
Ritengo estremamente importante e assolutamente necessario che gli Stati membri ratifichino i documenti internazionali esistenti e che il loro contenuto venga effettivamente tradotto in pratica. Dobbiamo assicurarci che la tutela dei minori rappresenti una questione prioritaria in tutti gli Stati membri dell'UE. L'ottima relazione dell'onorevole Angelilli fornisce un contributo in questo senso ed è per questo che la sosteniamo nella votazione. Grazie.
(ES) Signor Presidente, lo sfruttamento sessuale è una realtà subita da bambini e bambine di tutto il mondo, conseguenza dell'offerta di minori da sfruttare sessualmente, soprattutto nei paesi poveri, e della domanda di contenuti pornografici via internet e di turismo sessuale da parte dei paesi ricchi.
Con questa raccomandazione, chiediamo che vengano intraprese iniziative concrete: chiediamo che venga armonizzata a livello europeo l'età del consenso, pene più severe per l'abuso sessuale, oltre a maggiori sistemi e programmi di intervento nazionale. Per ottenere tali risultati, dobbiamo concentrarci sugli Stati membri, in modo tale che sia possibile - come ha fatto la Spagna, oltre a trasporre la decisione quadro del Consiglio in materia - sviluppare e attuare piani d'azione che coinvolgano gruppi d'interesse, compresi programmi di sensibilizzazione del pubblico e di mobilitazione sociale, senza dimenticare la cooperazione internazionale.
Infine, vorrei unirmi all'appello rivolto agli Stati membri perché sottoscrivano, ratifichino e applicano le convenzioni internazionali, in modo da garantire il rispetto dei diritti dei minori.
(ET) Signor Presidente, signor Vicepresidente della Commissione, onorevole Angelilli, onorevoli colleghi, la rapida evoluzione dell'informatica e delle tecnologie della comunicazione ha creato un nuovo canale sfruttato anche da chi delinque. I reati menzionati nella relazione sono stati oggetto di discussione in occasione di vari forum a livello globale ed europeo.
Nel 2003, il Consiglio dell'Unione europea ha approvato una risoluzione quadro vincolante sullo sfruttamento sessuale dei minori e la lotta contro la pornografia infantile, i cui contenuti oggi sono stati ampiamente recepiti dalla legislazione degli Stati membri. Tuttavia, in seguito alla rapida evoluzione delle tecnologie informatiche, è necessario aggiornarla senza aspettare oltre. Mi rallegro che a breve la commissione ultimerà la nuova risoluzione quadro aggiornata.
Tutti gli Stati membri devono fornire una definizione del concetto di "pornografia infantile" e considerare reato l'adescamento sessuale dei minori attraverso internet. Arrestare i molestatori che si muovono su internet è difficile, ma non impossibile. Al contempo, la sorveglianza è limitata da varie legislazioni nazionali e non può quindi essere attuata in caso di reati di secondo grado, e spesso è ostacolata anche dalla tutela dei dati.
Nel mio paese, anche di recente, si sono verificati casi di suicidio da parte di minori in seguito alle attività di molestatori via internet. Casi simili sono stati registrati anche in altri Stati membri. Dobbiamo essere in grado di proteggere i nostri figli prima che possano diventare vittime. L'Unione europea deve adottare una politica di tolleranza zero nei confronti della pedofilia e della pedo-pornografia. E' un risultato che va raggiunto a ogni costo.
Signor Presidente, onorevoli colleghi, lo sfruttamento sessuale dei minori è un problema drammatico. E' una vergogna del mondo contemporaneo, è un segnale gravissimo della nostra decadenza.
Una fortissima accelerazione negli ultimi tempi è stata impressa dalla vertiginosa diffusione di Internet e di nuove e sofisticate tecnologie esposte ed accessibili a tutti i bambini, senza alcun limite, senza regole, senza controlli e senza sanzioni, che invece si impongono in misura sempre più urgente, più efficace e più esemplare.
L'ottima relazione della collega Angelilli, con la quale mi complimento vivamente, e le precise raccomandazioni che il Parlamento rivolge alla Commissione indicano e suggeriscono misure che possono porre un serio freno alla diffusione della pedo-pornografia, dell'adescamento online dei minori, del turismo sessuale e di ogni forma di abuso sui minori.
Recenti inquietanti dati, non ultimo uno studio dell'ONU sulla violenza contro i bambini, segnalano che lo sfruttamento sessuale dei minori è in forte aumento e che, assieme al traffico di esseri umani, sta diventando una delle maggiori fonti di lucro e uno dei crimini a più rapida crescita a livello transnazionale, con un giro d'affari di circa 10 miliardi di dollari l'anno.
Secondo una stima dell'Organizzazione internazionale del lavoro, oltre 12 milioni di persone sono vittime di lavoro forzato e di questi oltre un milione sono impegnati nello sfruttamento sessuale e il 45-50% sono bambini.
Signor Presidente, onorevoli colleghi, la proposta di raccomandazione del Parlamento al Consiglio sulla lotta contro lo sfruttamento sessuale dei bambini e, più in generale, la pornografia infantile muove dall'acclarato sviluppo delle nuove tecnologie di telecomunicazione.
Le forme di adescamento dei minori online, il cosiddetto grooming, sono senz'altro aumentate, ma colgo l'opportunità per denunciare anche lo sfruttamento dell'immagine della donna, che in grande parte dei paesi dell'Unione diffonde un'immagine spesso disdicevole della femminilità, ove l'obiettivo commerciale è perseguito non solo con volgarità ma con vero spregio della dignità femminile, per non dire dell'uso subliminale della pubblicità ma anche della programmazione televisiva - soprattutto nel mio paese devo dire.
Concordo con la relatrice che si deve aggiornare la decisione quadro 2004/68 del Consiglio per aumentare la soglia di protezione dei minori e, più in generale, la lotta contro lo sfruttamento sessuale. Altrettanto doveroso è provvedere alla ratifica della Convenzione del Consiglio d'Europa, ma non solo. Dobbiamo considerare l'adescamento online dei minori come un reato e premere per la cooperazione transfrontaliera in materia.
Si devono vincolare, a mio giudizio, gli Stati membri a scambiare informazioni contenute nei casellari giudiziari, relative alle condanne per reati di abuso sessuale - e ricordo in proposito che il sistema ECRIS è sicuramente un passo avanti su questo fronte - al fine di evitare che chi abbia commesso certi reati possa avere contatti con minore e di migliorare quindi la tutela delle vittime nel corso delle indagini, ma anche nel dopo processo.
Concludo ricordando che le forme di sfruttamento minorile purtroppo non riguardano solo l'abuso sessuale e su questo chiedo maggiore impegno delle nostre istituzioni.
(EL) Signor Presidente, signor Commissario, onorevoli colleghi, voglio innanzi tutto complimentarmi con l'onorevole Angelilli per lo straordinario lavoro compiuto su una questione tanto delicata che ci coinvolge tutti. Lo sfruttamento sessuale dei minori è un fenomeno che non smette di sconvolgere la società, negli Stati membri dell'Unione europea ma non solo. Il problema della pedo-pornografia online sta peggiorando, se si considera che dal 1997 al 2007 il numero di siti internet che contengono immagini di sfruttamento sessuale di minori è aumentato del mille per cento. Una maggiore collaborazione con il settore privato potrebbe contribuire efficacemente a limitare il numero di siti web che ospitano materiale pedo-pornografico. Per esempio, si potrebbe promuovere la cooperazione con le aziende di carte di credito per combattere la pedo-pornografia online a livello europeo, utilizzando i loro sistemi di pagamento per siti commerciali che vendono immagini di minori.
Inoltre, il nuovo programma comunitario per la protezione dei minori che utilizzano internet contribuirà a promuovere la sicurezza dell'ambiente virtuale. La Convenzione del Consiglio d'Europa firmata da 20 Stati membri dell'Unione europea è il primo documento legale internazionale a definire reato le varie forme di sfruttamento sessuale dei minori. Al fine di affrontare in maniera efficace questo fenomeno, gli Stati membri devono considerare reato ogni forma di coercizione su minori finalizzata al compimento di atti sessuali. Infine, ritengo sia importante creare registri dei pedofili e stabilire il divieto per chi ha commesso tali reati di svolgere professioni o attività di volontariato che prevedano contatti con i minori.
(HU) Grazie, signor Presidente, onorevoli colleghi, in tutto il mondo quasi 40 milioni di bambini sotto i 12 anni sono vittime di qualche forma di violenza. Alla luce delle nuove tecnologie e, in particolare, della costante evoluzione di internet e dei nuovi metodi di adescamento online utilizzati dai pedofili, è estremamente importante aumentare la soglia di protezione dei minori. Secondo Eurobarometro, il 74 per cento dei minori naviga quotidianamente in internet e gran parte di essi è esposto a contenuti pornografici violenti.
Nell'interesse di una tutela efficace, vorrei raccomandare l'introduzione in Europa dei cosiddetti pacchetti informativi gratuiti per famiglie, già ampiamente utilizzati da alcuni fornitori di servizi internet europei, e ritengo che si possano coinvolgere altri soggetti in questa iniziativa. Tali pacchetti affrontano quattro tematiche basilari in termini di sicurezza - sicurezza e comunicazione, divertimento, download e violenza virtuale - e, in una veste informale, offrono alle famiglie un aiuto all'utilizzo di internet in tutta sicurezza. Raccomando inoltre di includere in questi pacchetti un browser internet gratuito, a misura di bambino, che potrebbe fungere da filtro per tenere i minori lontani da contenuti indesiderati presenti in rete. Dobbiamo assicurarci che i nostri figli siano protetti, non soltanto quando navigano in internet, ma anche all'interno di istituzioni pubbliche e private. E' pertanto estremamente importante che tutti coloro i quali, per lavoro, vengono regolarmente in contatto con minori siano tenuti a denunciare eventuali casi di abuso sessuale. Grazie.
(RO) Lo sfruttamento sessuale dei minori e la pornografia infantile sono reati gravissimi. Sebbene in molti paesi dell'Unione europea la legislazione sia sufficientemente severa, vi sono ancora numerose misure da adottare per garantire un'adeguata tutela ai minori. Tutti gli Stati membri dovrebbero ratificare la convenzione del Consiglio d'Europa e dare piena attuazione alla decisione quadro al fine di adottare un approccio unitario a livello comunitario.
I contenuti illegali relativi agli abusi sui minori dovrebbero essere rimossi da internet alla fonte e i siti dovrebbero essere bloccati dai provider. Senza dubbio, la revisione della legislazione in materia di telecomunicazioni, attualmente in corso di discussione al Parlamento europeo e in seno al Consiglio e alla Commissione, rappresenta una buona occasione per migliorare tale legislazione.
Agli autori di abusi sessuali dovrebbe essere proibito esercitare attività professionali che prevedano il contatti con i minori e in particolare gli orfanotrofi dovrebbero essere oggetto di una supervisione molto più attenta da parte delle autorità locali.
Infine, ritengo che la Commissione europea e gli Stati membri dovrebbero fornire sostegno finanziario e logistico alle campagne destinate a genitori e bambini.
(PL) Signor Presidente, sono lieto che il Parlamento abbia affrontato seriamente la lotta allo sfruttamento sessuale dei minori e alla pornografia infantile. In particolare, me ne rallegro perché finora in Europa molti gruppi di sinistra si sono impegnati apertamente per garantire la massima libertà sessuale possibile, senza prestare attenzione alle conseguenze che tale azione poteva produrre sui minori. Ci sono stati persino tentativi di fondare partiti politici pedofili: azioni che devono suscitare orrore in qualsiasi rispettabile cittadino europeo. La portata di tale fenomeno è smisurata, come si comprende dando anche solo un'occhiata ai quotidiani.
Con l'occasione dell'odierna discussione, sarebbe opportuno prestare attenzione alla violazione dei diritti dei minori e allo sfruttamento sessuale dei figli di immigrati provenienti da paesi non europei. Il fatto che tali comportamenti siano tollerati nei loro paesi di origine non toglie che, una volta stabilitisi all'interno dell'Unione europea, essi sono tenuti a rispettare rigorosamente le norme vigenti, se vogliono rimanere in Europa. Non possono esistere leggi diverse per i popoli europei tradizionali e per gli immigrati: è una questione che interessa ogni aspetto dell'esistenza.
(CS) Signor Presidente, onorevoli colleghi, quello di oggi è indubbiamente un argomento importante che richiede la collaborazione efficace di tutti gli Stati membri. Vorrei sottolineare come, nella società moderna, la protezione dei minori dagli abusi sotto molti aspetti si sia indebolita. Le ragioni vanno dal sempre più frequente scioglimento delle famiglie al numero crescente di bambini allevati da genitori single, dalla maggiore mobilità dei cittadini alla diffusione delle moderne tecnologie informatiche. E' per tale ragione che sostengo con forza la relazione.
Credo che fornire ai bambini un'esplicita educazione sessuale contribuisca a prevenire gli abusi sessuali, ma ritengo altresì che dovrebbe essere rivolta anche a genitori, educatori e operatori dei servizi sociali e sanitari. E' importante sensibilizzare adeguatamente tutti rispetto a tali reati e in primo luogo ammetterne l'esistenza, in modo da poter individuare potenziali molestatori e prevenire gli abusi.
Vorrei attirare la vostra attenzione sul fatto che gli autori di abusi sessuali su minori hanno un elevato tasso di reiterazione del reato. In un certo senso, in questo caso trova conferma il detto tedesco, einmal ist keinmal. In ogni caso, quando un individuo compie un reato del genere per due o più volte, dovremmo essere in grado di impedirgli di ripeterlo ancora. In tali casi si dovrebbe ricorrere sia a misure terapeutiche che ad altre di natura preventiva, in particolare il divieto di lavorare a contatto con bambini e adolescenti. Poiché possono intercorrere lunghi intervalli di tempo tra le reiterazioni di simili reati, sarebbe opportuno conservare a lungo termine le informazioni relative alla tendenza a commetterli. Vorrei inoltre raccomandare il divieto obbligatorio per chiunque abbia commesso reati sessuali di accedere a professioni quali insegnante, allenatore e assistente alle comunità infantili.
Nella mia esperienza ho visto che gli autori di abusi sessuali su minori spesso aggirano tali divieti a lavorare con i bambini escogitando vari stratagemmi, come assumere false identità pur di potersi avvicinare alle loro vittime. La libertà di circolazione degli individui all'interno dell'Unione europea consente a tali individui un margine di manovra ancora maggiore.
(EN) Signor Presidente, vorrei ringraziare l'onorevole Angelilli per l'ottima relazione presentata.
Lo sfruttamento sessuale dei minori è un crimine contro i soggetti più vulnerabili della nostra società e pertanto mi sconvolge sapere che sette Stati membri dell'Unione europea non hanno ancora firmato la convenzione del Consiglio d'Europa e che otto di essi non abbiano ratificato il Protocollo facoltativo alla convenzione ONU sui diritti del fanciullo relativa alla vendita di bambini, alla prostituzione e alla pornografia infantile.
La realtà è che oggi internet offre nuovi canali a chi commette questi reati e ritengo quindi che sia nostra responsabilità chiedere che venga considerato reato penale l'utilizzo di internet finalizzato alla pedo-pornografia e all'adescamento di minori. Gli stati non possono limitarsi a lamentarsi che si tratti di un compito difficile: è necessario collaborare e coordinare i nostri sforzi al fine di raggiungere quest'obiettivo. In tutti gli Stati membri dovrebbe essere possibile sottoporre a giudizio qualsiasi cittadino o individuo che vive nell'Unione europea e abbia commesso un reato al di fuori del territorio dell'UE.
(EN) - Signor Presidente, vorrei congratularmi anch'io con l'onorevole Angelilli per l'eccellente relazione, che credo sosterremo tutti.
Come già detto, si tratta di un crimine e chiunque possa pensare di abusare o di insidiare in qualunque modo un minore merita di essere trattato da criminale. Per nostra sfortuna, è questo che sta succedendo con internet: è uno strumento straordinario, una fantastica fonte di informazioni per noi tutti e un elemento che sarà parte della nostra vita anche in futuro. C'è tuttavia chi la sfrutta per adescare minori e per insidiarli in ogni modo.
Nell'Unione europea sono circa 8 su 10 i minori che utilizzano internet e dobbiamo prestare particolare attenzione a proteggere i minori più vulnerabili dalle minacce di bullismo, grooming e molestie. Dobbiamo promuovere la sensibilizzazione del pubblico e la sicurezza di internet, soprattutto tra i bambini, ma anche tra i genitori, in modo che sappiano precisamente che cosa avviene e che cosa si può fare su internet.
Ritengo che gli Stati membri debbano collaborare all'introduzione di una rete di punti di contatto accessibile al pubblico per denunciare contenuti e comportamenti illegali e molesti. E' importante che genitori e bambini si sentano sicuri a utilizzare internet e possano disporre di un punto di contatto a cui comunicare eventuali atti illeciti. Per ritenere responsabile chi adesca minori online o fruisce materiale pedo-pornografico, dovremmo considerare questi comportamenti per ciò che sono: reati che dovrebbero essere trattati come tali.
(PT) Signor Presidente, onorevole Barrot, onorevoli colleghi: la decisione quadro del 2003 mirava a ridurre le lacune legislative tra Stati membri nella lotta allo sfruttamento sessuale dei minori e alla pornografia infantile. A tal fine, era stato adottato un quadro comune di misure volte a regolamentare, tra le altre cose, la penalizzazione, le pene applicabili, la protezione e l'assistenza alle vittime. Trovo deplorevole che alcuni Stati membri non abbiano ancora adottato le misure necessarie ad attuare tale decisione quadro, sebbene il termine sia già scaduto.
E' di fondamentale importanza che tutti gli Stati membri considerino reato qualsiasi forma di abuso sessuale su minori e che tutti i cittadini europei che abbiano commesso un reato a sfondo sessuale a danno di minori in qualsiasi paese, anche al di fuori dell'Unione europea, siano soggetti a un'unica legislazione penale extraterritoriale valida su tutto il territorio dell'UE. E' importante assicurare che chi commette tali reati non possa sfuggire alle maglie della legge. Sostengo inoltre la revisione della decisione quadro, in modo che possa garantire per lo meno la stessa soglia di protezione della convenzione del Consiglio d'Europa del 2007. E' deprecabile che alcuni Stati membri debbano ancora firmare la convenzione.
E' inoltre importante rafforzare la decisione quadro in risposta ai recenti sviluppi tecnologici nel settore della comunicazione. I minori utilizzano con sempre maggiore assiduità internet, che è diventata uno degli strumenti preferiti da criminali potenziali ed effettivi, in particolare attraverso l'adescamento di minori per fini illeciti, come menzionato dall'onorevole Angelilli. Vorrei cogliere l'occasione per complimentarmi con la relatrice per l'eccellente lavoro svolto e per la relazione presentata.
Comprendo la complessità e la difficoltà di questa lotta, ma sono convinto che sia possibile affrontare lo sfruttamento sessuale dei minori attraverso l'azione unitaria e lo sforzo congiunto. L'accento andrebbe posto sulla prevenzione, tramite la promozione di campagne volte a sensibilizzare genitori e bambini rispetto ai rischi della pornografia infantile, soprattutto quella online e, in particolare, rispetto al rischio di sfruttamento sessuale tramite le chat room e i forum online.
(PL) Signor Presidente, il poeta Zbigniew Herbert sosteneva che "Dobbiamo imparare a dire di no [...] 'No' è una parte del discorso estremamente importante. Significa essere in disaccordo con il male." Noi oggi dobbiamo dire "no” alla violazione dei diritti fondamentali dei minori, "'no”' alla violenza e allo sfruttamento sessuale dei minori, "no”' alla depravazione e alla pornografia online e "no” al turismo sessuale.
Voglio pertanto ringraziare l'onorevole Angelilli per la sua relazione. Io stesso ho sollevato più volte la questione. In questo campo sono necessarie misure preventive: è essenziale sensibilizzare il pubblico rispetto ai pericoli, sia tra i bambini che tra genitori ed educatori. E' essenziale identificare rapidamente i reati e applicare con severità le pene previste. E' necessaria la collaborazione dei media. Queste misure devono coinvolgere il mondo intero, poiché in alcuni paesi sono presenti organizzazioni che mettono in dubbio la necessità di considerare reato penale il contatto sessuale con i minori. Esistono persino capziose nozioni di una cosiddetta "pedofilia buona". Non dobbiamo restare indifferenti davanti alla degradazione cui sono sottoposti i minori, né al loro dolore e alla loro umiliazione, che sono la vergogna dei nostri tempi.
(EL) Signor Vicepresidente, la raccomandazione presentata oggi in maniera tanto brillante dall'onorevole Angelilli e sostenuta dai colleghi parlamentari è indirizzata principalmente al Consiglio. Tuttavia, poiché lei ha detto che avrebbe presentato la sua proposta a marzo, dovrei chiederle di fare in modo che essa faccia seguito a numerose politiche dell'Unione europea e non si muova soltanto in un'unica direzione. La sua proposta dovrà contenere norme per la penalizzazione, misure severe e cooperazione con l'Europol, la cui convenzione è il primo documento a menzionare il traffico di esseri umani. Non dimentichiamo che oltre alle minacce, alla violenza, al raggiro e all'abuso di persone a carico, specialmente all'interno della famiglia, c'è anche lo sfruttamento che passa per l'incoraggiamento deliberato, principalmente di soggetti di età tale da non poter reagire. Mi riferisco al traffico di bambini abbandonati che abbiamo visto affermarsi su internet, e quando parlo di internet non intendo soltanto il World Wide Web e le chat a cui i minori accedono dalla propria camera da letto, ma anche a numerosi altri canali, tra cui i telefoni cellulari, che i minori possono utilizzare e per cui dobbiamo prevedere norme per tutti i parametri.
Quando si parla di reati penali, dobbiamo anche pensare alla situazione negli istituti di rieducazione e nelle carceri. Se riduciamo il numero di persone presenti in queste istituzioni, il rischio di simili fenomeni aumenta. Sono inoltre necessarie misure per migliorare le condizioni di vita delle vittime. Dobbiamo proteggere le vittime e le loro famiglie, poiché la violenza da parte dei molestatori si sta diffondendo e attraverso mezzi ben più potenti rispetto alla capacità di difesa delle vittime, poiché sono soprattutto economici. Confido quindi che la sua nuova proposta prevedrà una soglia di protezione elevata per i minori e strumenti altamente specifici.
(PL) Signor Presidente, la relazione Angelilli aiuterà tutti i genitori a proteggere i loro figli dai pedofili che navigano in internet. Dovremmo ricordare che tutto il sostegno che riceviamo sotto forma di filtri e servizi di monitoraggio su internet non ci sollevano, in quanto genitori, dall'obbligo di proteggere e informare i nostri figli.
Io vivo in una piccola cittadina, dove tutti si conoscono e si interessano a ciò che accade intorno a loro. Un estraneo suscita curiosità. In una cittadina del sud della Polonia un estraneo avrebbe difficoltà ad avvicinarsi ai bambini senza farsi notare, ma oserei dire che in altri luoghi altrettanto tranquilli e sicuri in Europa, mentre i genitori se ne stanno a leggere il giornale o a guardare la televisione, un estraneo indesiderato si trova nella camera da letto dei loro figli, dopo essersi messo in contatto con loro online. Come genitori, siamo impotenti? No. Forse i nostri figli sono più esperti nell'utilizzare le nuove tecnologie, forse è difficile convincerli a staccarsi dal computer.
Cari genitori, fate oggi stesso qualcosa per proteggere i vostri figli. Ricordate loro quel che hanno insegnato a noi: "non si parla con gli estranei." E' un messaggio talmente semplice. Oggi, quegli estranei non aspettano fuori dalle scuole con un sacchetto di caramelle: entrano nelle chat room e lì cercano le loro vittime. Sono ancora più pericolosi, perché non li vediamo mentre scivolano facilmente da una camera all'altra. Dovremmo insegnare ai nostri figli a non parlare agli estranei e a chiudere loro la porta in faccia, anche su internet.
. - (EN) Signora Presidente, su questo tema vi è un tale consenso politico che non si capisce come mai negli Stati membri non accada molto al riguardo.
L'attenzione che rivolgiamo a Internet è ovviamente sacrosanta, ma può far pensare che si tratti di un problema recente, mentre sappiamo benissimo che si tratta di un fenomeno ormai inveterato, anche se veniva tenuto accuratamente nascosto. E' un fenomeno che non riguarda solo i maniaci davanti alle scuole muniti di sacchetti di caramelle, ma che avviene anche nel chiuso delle pareti domestiche, nelle chiese, negli ospedali - in tutti gli Stati membri.
Forse Internet ha solo avuto l'effetto di far luce su una parte molto oscura della nostra società, una parte con la quale dobbiamo ancora fare i conti. E li facciamo malamente. E' della massima urgenza che gli Stati membri prendano sul serio le tante belle parole che essi stessi pronunciano sulla tutela dei minori. Noi stessi, in questo Parlamento, abbiamo parlato in lungo e in largo del nostro rispetto incommensurabile per l'infanzia, e di quanto facciamo per tutelarla, quando in realtà facciamo molto meno di quanto proclamiamo.
Dicevo che uno dei luoghi più insidiosi per i bambini spesso è proprio casa loro. In Irlanda, di recente, è esploso un caso che ha gettato luce su questa realtà. Anche chi si illude che i centri piccoli, in cui tutti si conoscono, siano più sicuri per i bambini farà bene a ricredersi. In una piccola città spesso la gente chiude gli occhi per non vedere e per non parlare, quando non ha addirittura paura di rivolgersi alle autorità.
Qui dobbiamo farci tutti un esame di coscienza e trovare il coraggio di parlare, perché il silenzio è complice degli abusi, con danni spaventosi per i bambini che si trovano coinvolti. Mi appello al governo irlandese perché vari una normativa a tutto campo per tutelare i minori dall'abuso sessuale. Dovremmo inoltre ripensare la nostra costituzione, che antepone la famiglia ai diritti del bambino. Non deve esservi conflitto e la costituzione deve tutelare sia la famiglia, sia l'infanzia.
. - (EN) Signora Presidente, saluto questa discussione e, in sintonia con la proposta di risoluzione, esorto tutti gli Stati membri a firmare e ratificare la convenzione del Consiglio d'Europa sulla protezione dei bambini contro lo sfruttamento sessuale e gli abusi sessuali. Esorto con ancor più urgenza gli Stati a firmare il protocollo opzionale alla convenzione delle Nazioni Unite sui diritti del fanciullo sulla vendita di bambini, la prostituzione dei bambini e la pornografia rappresentante bambini.
La convenzione del Consiglio d'Europa è il primo strumento giuridico internazionale che abbia definito come illecito penale le varie forme di abuso di minore, ivi incluse quelle perpetrate con la forza, la coercizione e le minacce, anche in seno alla famiglia. Tuttavia, sette Stati membri non hanno ancora firmato la Convenzione, mentre otto debbono ancora ratificare il protocollo opzionale.
Internet è sempre più usato da potenziali ed effettivi autori di reati a sfondo sessuale come strumento per abusare sessualmente di bambini, in particolare attraverso l'adescamento online e la pedopornografia.
Pur riconoscendo che, in materia di tutela dei minori dagli abusi sessuali, il diritto penale irlandese è piuttosto dettagliato, esorto ugualmente il governo a presentare quanto prima una normativa aggiornata che faccia fronte al proliferare di nuovi strumenti che possono rappresentare una minaccia per l'infanzia.
. - (BG) La relazione della onorevole Angelilli è non solo molto importante, ma anche molto opportuna. Viviamo infatti in un mondo in cui i rischi per l'infanzia e l'adolescenza non fanno che crescere.
Lo sfruttamento dei bambini, anche sul piano sessuale, è uno dei mali più gravi che affliggano la società. La lotta a questi fenomeni presuppone un impegno corale e un'integrazione tra i vari interventi, metodi e risorse. Le misure punitive e giudiziarie sono molto importanti, come la perseguibilità penale dello sfruttamento sessuale, e in special modo la legislazione sull'uso delle tecnologie di Internet contro i bambini.
Non si può del resto ignorare il fatto che la prevenzione è parte integrante della lotta al fenomeno: educare bambini e genitori a evitarlo e a evitare i personaggi in esso coinvolti; limitare ogni forma di pubblicità che evochi una sessualità troppo esplicita e aggressiva; esortare le varie istituzioni a prestare maggiore attenzione ai minori, spesso vittime di abusi sessuali; unire le forze per sventare la tratta di minori - una delle ragioni per cui avviene la tratta è proprio lo sfruttamento sessuale; rispondere con la formazione di reti tra ONG ed enti di governo.
(EN) Signora Presidente, è veramente inconcepibile e scandaloso che, nel XXI secolo, il livello di cooperazione contro l'abuso di minori sia, anche tra enti diversi di uno stesso Stato - o fra i vari Stati -, ancora inaccettabile. Mi congratulo sia con il commissario, sia con la relatrice per aver parlato chiaramente e per aver ribadito la necessità di progressi sostanziali.
Ma chiedo loro di dire pubblicamente in quali Stati la legislazione in materia è insoddisfacente. Un provvedimento a mio avviso da considerare è l'istituzione di un elenco pubblico paneuropeo - o, meglio ancora, internazionale - di tutti coloro che sono stati condannati per abuso di minori. E propongo che si tratti di un elenco definitivo, senza possibilità di cancellazione di un nominativo, a meno che la sentenza originaria non sia ribaltata in un successivo grado di giudizio. L'abuso sessuale procura al minore un danno permanente ed è quindi giusto che anche l'autore dell'abuso sia marchiato in modo permanente. A scopo non soltanto punitivo, ma anche preventivo.
(PL) Signora Presidente, venti Stati membri hanno ratificato la convenzione del Consiglio d'Europa, il primo testo di diritto internazionale che definisca come reato lo sfruttamento sessuale dei minori.
Anche il progredire delle scienze e delle tecnologie e di nuove forme di comunicazione - Internet e telefonia mobile in primis - si è tradotto in nuove modalità di adescamento dei minori e di distribuzione di materiale pedopornografico. L'adozione di sanzioni per questo genere di atti nel codice penale dei vari Stati è essenziale, ma renderli penalmente perseguibili non basta. E' fondamentale creare dei meccanismi che prevengano le situazioni in cui il rischio di abuso su minori è elevato, educando bambini e genitori ma anche schedando le organizzazioni di pedofili attive in rete.
(SK) Condivido la proposta di raccomandazione rivolta al Consiglio. La protezione dei minori deve sempre costituire una priorità in tutti i paesi dell'Unione europea, dal momento che i bambini sono il gruppo sociale più vulnerabile in assoluto. L'armonizzazione legislativa segnerebbe un enorme contributo alla prevenzione di reati di questo genere e all'efficacia dell'azione penale in tutti gli Stati membri. La graduale armonizzazione delle legislazioni può servire a prevenire il turismo sessuale, che persiste nell'Unione proprio perché la legislazione non è uniforme ovunque.
Ma tutelare i minori significa proteggerli anche dall'accesso al web, che li espone a contenuti di ogni genere e anche al rischio di abusi da parte di pedofili o all'adescamento telematico. L'abuso sessuale di minori e la pornografia infantile costituiscono una violazione del codice internazionale dei diritti dell'infanzia adottato dalle Nazioni Unite e, al contempo, equivalgono a calpestare i diritti umani fondamentali.
(RO) Lo sfruttamento sessuale dei minori e la pornografia infantile sono reati estremamente gravi e in crescita, ma possono essere combattuti sul piano legislativo e con campagne di sensibilizzazione. Da madre e da deputata di un paese fra i principali che ospitano siti web a carattere pornografico, reputo necessarie negli Stati membri leggi che garantiscano la messa al bando della pornografia infantile da Internet e che impongano ai provider di bloccare l'accesso a siti contenenti immagini del genere.
Poiché l'accesso e la distribuzione di materiale pornografico non sono controllabili nel tempo e nello spazio, saluto l'utile suggerimento di istituire, sul piano europeo, un'unità a sé stante per la lotta alla prostituzione e alla pornografia infantile; aggiungo la richiesta che la Commissione e gli Stati membri garantiscano un supporto finanziario alle campagne di informazione e sensibilizzazione.
(CS) Signora Presidente, accolgo con favore questa relazione, con due sole riserve. In primo luogo, non credo che perseguire penalmente i genitori per il matrimonio combinato dei figli sia una soluzione efficace. E' realisticamente impossibile dimostrarlo in famiglie in cui vige comunque una cappa di omertà. In secondo luogo, la deroga al segreto professionale deve essere analizzata più in dettaglio. A prescindere da queste due riserve, rivolgo un appello agli Stati membri, alla Commissione e al Consiglio, presidenza ceca inclusa, affinché venga rapidamente aggiornata la pertinente legislazione comunitaria e nazionale e perché siano ratificati gli accordi internazionali per un'efficace lotta alla pedofilia. E' indispensabile istituire quanto prima una banca dati europea contenente i nominativi dei pedofili, per impedire che costoro trovino impiego nella scuola o nei servizi per l'infanzia in un altro Stato. Va inoltre armonizzata l'età a partire dalla quale i rapporti sessuali possono essere considerati consenzienti. Vorrei inoltre evidenziare che gli Stati membri hanno il dovere di finanziare lo sviluppo e l'estensione di programmi che aiutino i genitori a proteggere i loro bambini dall'adescamento.
vicepresidente della Commissione. - (FR) Signora Presidente, trovo che questa discussione abbia dimostrato l'impegno unanime del Parlamento a favore della tutela dell'infanzia.
Sarò esplicito: specifico che ci accingiamo a rivedere la decisione quadro in materia, nell'intento di migliorarne i contenuti e di allineare il livello di tutela dell'infanzia nell'Unione ai migliori standard internazionali, con particolare riferimento alla nuova convenzione del Consiglio d'Europa del 2007, e alle migliori prassi nazionali.
Sul piano dell'indagine penale, la proposta legislativa contemplerà nuove fattispecie di reato per far fronte alle nuove forme di abusi, divenute sempre più facili con le nuove tecnologie. Sarà così più facile condurre le indagini e formulare i capi di imputazione. Per il momento, non ho altro da aggiungere in merito. Quanto agli aiuti alle vittime, diverrà più facile l'accesso alla giustizia.
Inoltre, e soprattutto, la prevenzione si reggerà sull'analisi individuale dei trasgressori e su una valutazione di rischio per ognuno di essi. Tenteremo altresì di prevenire e minimizzare i rischi di recidiva e di garantire, con opportuni provvedimenti, un'efficacia ottimale dei meccanismi di sicurezza in tutta l'Unione. A tale riguardo, il sistema europeo di informazione sui casellari giudiziari (ECRIS), che consente la messa in rete delle fedine penali, svolgerà un ruolo prezioso.
Mi sono state inoltre rivolte domande sull'extraterritorialità. A questo livello, intendiamo proporre misure più rigorose per rendere perseguibili i reati di sfruttamento sessuale commessi da cittadini dell'Unione in paesi terzi, anche ove ciò non sia possibile nel paese in cui viene commesso il reato.
Questo è lo stato dell'arte, oggi. Naturalmente, onorevole Angelilli, nell'elaborazione della direttiva quadro ci atterremo scrupolosamente alle raccomandazioni della sua relazione.
Signora Presidente, onorevoli parlamentari, vorrei poi aggiungere che un buon quadro normativo non è di per sé sufficiente. Occorre dotarsi di strumenti adeguati. Ecco perché, sul piano europeo, si sta cercando di costruire attorno a Europol una piattaforma utile a raccogliere le informazioni nei provenienti dai vari Stati e a distribuire le relazioni e le statistiche ricavate dalle piattaforme nazionali. Piattaforme del genere esistono già in diversi Stati membri, anche se ora è emersa a livello comunitario la necessità di garantire che si tratti di informazioni utilizzabili da tutti. Al riguardo, l'Unione può di certo rappresentare un valore aggiunto, a condizione di riuscire davvero a creare una simile piattaforma attorno a Europol.
Vorrei ancora aggiungere che vi è un ulteriore strumento nel quale riponiamo grande fiducia: il gruppo informale pubblico-privato istituito dalla Commissione, che prevede una coalizione finanziaria europea contro la pedopornografia. Davanti al quadruplicarsi del numero dei siti tra il 2003 e il 2007, è indispensabile coinvolgere i privati, che controllano vasta parte delle infrastrutture di TI. In particolare, vanno coinvolti i provider. E' essenziale.
Detta coalizione permetterà di riunire tutti i soggetti in causa: organizzazioni non governative, banche, enti di emissione delle carte di credito e altri operatori privati presenti su Internet. Lo scopo è localizzare e confiscare i proventi da attività criminose. Si tratta di un fattore essenziale per porre fine a una serie di pratiche commerciali che sfruttano proprio la pedopornografia.
Ecco, in sintesi, la mia risposta, signora Presidente; è però un tema vastissimo, sul quale torneremo. Debbo poi aggiungere che la settimana scorsa si è tenuta un'interessantissima giornata sulla protezione dei dati, con giovani che hanno messo in guardia con grande efficacia i loro coetanei dai rischi connessi all'uso di Internet.
Come ben sapete, è in crescita il novero dei meccanismi di monitoraggio che le famiglie possono usare per rendere Internet più sicuro per i loro bambini. Non sto dicendo che tutto sia perfetto, ma è stato messo in campo un chiaro impegno - anche se ovviamente va mobilitata l'intera comunità degli internauti.
Vorrei ribadire il concetto di "allerta rapimenti", sul quale non sono stati in molti a soffermarsi. E' della massima importanza che il Parlamento esorti gli Stati membri, come già fatto nella dichiarazione del 2 settembre 2008, ad armarsi di sistemi d'allerta e a stringere accordi di cooperazione per garantire dei meccanismi di attivazione transfrontalieri.
Inoltre, sottolineo la generosità con la quale avete creato una linea di bilancio tesa a incoraggiare gli Stati membri nella creazione di detti meccanismi, o quantomeno nell'instaurare fra loro legami che consentano di far fronte a un'"allerta rapimenti". Sappiamo bene che l'allerta è efficace solo se assolutamente tempestiva. In questa sede, al cospetto del Parlamento, tengo a sottolineare quanto siano raccapriccianti i rapimenti di bambini, spesso perpetrati a scopo di pornografia.
Ancora una volta, ringrazio il Parlamento europeo per il suo sostegno in questa lotta che risponde al solo scopo di proteggere l'infanzia. Vorrei aggiungere che ho preso buona nota degli interventi sulla protezione dei dati nel corso di procedimenti giudiziari che coinvolgano minori. In questa sede mi limito a ribadire che, in marzo, tenteremo di dotare l'Unione di un quadro normativo esemplare, in linea con gli standard più rigorosi in materia di protezione dei minori.
relatrice. - Signor Presidente, onorevoli colleghi, ringrazio ancora i colleghi per le riflessioni e il sostegno che sono emersi nel dibattito e, in conclusione, voglio ringraziare in modo speciale la Commissione europea per la fattiva collaborazione. Un ringraziamento davvero straordinario lo devo al Commissario Barrot, perché anche questa mattina ha dimostrato una fortissima volontà politica e legislativa sul versante della tutela dei minori. Davvero ci ha fornito molti spunti di riflessione e, soprattutto, impegno concreto.
Colgo l'occasione per fare qualche riflessione supplementare. Innanzitutto mancano i dati. Troppo spesso mancano dati adeguati, statistiche, che sono indispensabili come base di lavoro per monitorare meglio e per meglio conoscere, ovviamente anche per meglio affrontare, gli abusi sui minori. Questa della mancanza di dati è - come dire - una questione che spesso si ripropone, però mi sembra importante sottolinearla perché è una mancanza che dobbiamo colmare.
Sulla tutela dei dati, alcuni colleghi hanno sollevato questo tema e anche il Commissario ha già dato una risposta molto puntuale. Io voglio sottolineare che sono molto sensibile alla tutela dei dati e credo che non ci sia conflitto tra la privacy e i diritti dei minori, ovviamente se le istituzioni fanno la loro parte e se ciascuno, dai providers alle autorità di polizia, rispetta le regole.
Anzi, vorrei sottolineare che i primi ad avere bisogno della privacy e della tutela dei dati sono proprio i minori. E' stato ricordato anche dal Commissario Barrot questo problema: spesso durante i procedimenti giudiziari, quando scoppia uno scandalo che vede protagonista come vittima purtroppo il minore, sono proprio i minori sfruttati che vengono dati in pasto ai media senza nessuna tutela, direi senza nessuna pietà né per l'immagine né per la riservatezza, e questo avviene solo per aumentare gli ascolti televisivi e per vendere qualche copia di giornale in più. Voglio poi ancora aggiungere che se nessun bambino è escluso dai pericoli, i minori non accompagnati e i minori rom spesso sono ancora più vulnerabili.
Concludo, Presidente, davvero dicendo che sicuramente va fatto uno sforzo importante a livello culturale e politico, che lo sforzo deve essere fatto dalle famiglie, dalle scuole, dai mezzi di comunicazione. Molto si può fare in termini di autoregolamentazione, ma senza strumenti legislativi vincolanti e pregnanti, ovviamente, non possiamo contrastare fenomeni di sfruttamento dietro ai quali non ci sono soltanto soggetti ma spesso vere e proprie organizzazioni criminali.
per iscritto. - (RO) Una delle caratteristiche dell'abuso sessuale di minori è la velocità con cui si è diffuso grazie a Internet, rendendolo un fenomeno ancora più difficile combattere. Il blocco dell'accesso ai siti web che diffondono materiale pedopornografico va reso obbligatorio per legge. L'adescamento online di minori va ritenuto un reato.
Occorre una ben maggior consapevolezza del rischio che le nuove tecnologie vengano impiegate da pedofili, in un momento in cui i bambini sono sempre più abituati a fare uso di Internet. Non può che preoccupare il divario generazionale esistente in termini di uso di Internet e, per estensione, in termini di controllo dell'accesso da parte di minori a siti web potenzialmente pericolosi.
E' della massima importanza un dialogo tra scuola e famiglia che educhi i minori a riconoscere le situazioni di rischio e a regolarsi di conseguenza. Ecco perché occorrono appositi programmi di informazione e di sensibilizzazione, e ancor più una strategia europea di contrasto dell'abuso sessuale con una più attiva cooperazione tra Stati membri, al fine di istituire una rete transnazionale di polizia che contrasti prostituzione e pornografia infantile, nonché una rete atta a gestire una banca dati contenente dettagli su chi sia stato condannato per simili reati.
Dal punto di vista della cooperazione europea, è deplorevole che il processo di ratifica della convenzione del Consiglio d'Europa del 2007 sia stato sinora così lento.
per iscritto. - (EN) La relazione riconosce che violare la dignità di un bambino costituisce una grave violazione dei diritti umani, oltre che un atto spregevole che, purtroppo, non viene trattato in modo uniforme in tutto il territorio dell'Unione. E' intollerabile che alcuni Stati membri non abbiano ancora dato attuazione a tutte le convenzioni internazionali adottate in materia. Esorto la Commissione a far uso di ogni strumento a sua disposizione per fare pressioni su questi Stati affinché ottemperino.
Per combattere la pornografia infantile, l'Unione deve applicare una legislazione molto severa, varando però al contempo campagne di sensibilizzazione che informino il pubblico. Vanno promosse tra i genitori le soluzioni tecniche già esistenti per proteggere l'infanzia, in special modo i software più semplici e meno costosi o gratuiti.
La pochezza delle barriere e dei rischi corsi rende molto facile, per le associazioni a delinquere, invadere il ciberspazio. Per combattere questa nuova minaccia è necessario armonizzare la legislazione, intensificare l'attuazione della legge e rafforzare la cooperazione di polizia. La legislazione comunitaria, però, può servire solo in parte davanti a un problema di portata planetaria, tale da richiedere strumenti globali per imporre la legge. Esorto l'Unione a farsene promotrice.
per iscritto. - (EN) Lo sfruttamento dell'infanzia è sempre e comunque intollerabile. I bambini sono il futuro di ogni società, ma anche la categoria più vulnerabile. I politici hanno quindi il preciso dovere di tutelare l'infanzia e, in particolare, di liberarla dal rischio di abusi sessuali.
Accolgo con grande favore questa ottima relazione, che esorta tutti gli Stati membri ad affrontare il problema con la massima serietà.
Sottoscrivo l'appello ai sette Stati membri che non hanno ancora firmato la convenzione del Consiglio d'Europa sulla protezione dei bambini contro lo sfruttamento sessuale e gli abusi sessuali, e faccio mio l'invito a tutti gli Stati membri perché firmino, ratifichino e applichino ogni convenzione internazionale in materia, così da proteggere i nostri bambini.
Tuttavia, la firma e la ratifica delle convenzioni serve solo a gettare le basi per un miglioramento. Servono anche interventi sul campo, date le continue notizie di casi di sfruttamento sessuale di minori. I bambini devono crescere in un ambiente sano e questa è una responsabilità sostanzialmente dei genitori. Esortando gli Stati membri a coordinare il loro operato, sostengo anche l'idea di istituire un sistema d'allerta per i minori scomparsi che migliori la cooperazione in materia a livello europeo.
per iscritto. - (ET) Ai minori occorrono il nostro impegno e la nostra tutela di legislatori. E' essenziale che Stati membri e paesi confinanti firmino la convenzione del Consiglio d'Europa sulla protezione dei bambini contro lo sfruttamento sessuale e gli abusi sessuali. E' essenziale anche l'attuazione della decisione quadro del Consiglio.
Chi è vittima di abusi in tenera età deve vedersi tutelato appieno durante le indagini, prima e dopo il procedimento giudiziario. Vanno posti in essere immediatamente adeguati meccanismi di protezione, come un'efficace assistenza alle famiglie e il riconoscimento della particolare fragilità delle vittime.
I livelli di protezione vanno innalzati. Su Internet è in corso una guerra che ha oltrepassato ogni limite. Spesso i bambini non sono in grado di cogliere la gravità di una data situazione. Quello che spesso pare solo un gioco può avere gravi conseguenze psichiche per tutta la vita.
Vanno quindi messi al bando da Internet forum e chat dei pedofili, mentre occorre rendere reato ogni sollecitazione all'uso di simili metodi. E' un vero e proprio imperativo.
Proteggere i minori da un mondo che rischia di distruggerli è un nostro preciso dovere. Simili criminali vanno tenuti alla larga dai bambini e sta a noi adottare provvedimenti perché sia così.
per iscritto. - (ET) L'Estonia è uno dei paesi in cui è ora in corso l'inasprimento delle pene per i reati su minori. Ma è una lotta a un male già compiuto.
Per prevenirlo, invece, occorre promuovere una sorta di "alfabetizzazione telematica" che comprenda anche la sensibilizzazione in merito ai rischi. Purtroppo, è proprio nel mondo del computer che i genitori sono stati sinora meno in grado di fungere da guida ai figli.
Per prevenire questi reati è indispensabile avviare un'opera di sensibilizzazione. L'Eurobarometro del 2008 dimostra che un'alta percentuale di genitori non presta attenzione a ciò che fanno i figli su Internet. Il mio, per esempio, è uno dei paesi in cui il web è più usato e in cui, al contempo, i genitori ne sanno di meno: il 60 per cento non pensa neppure che vi sia il rischio di abusi, il 47 per cento non teme che i figli visionino materiale pornografico o violento, il 62 per cento non teme che i figli divulghino dati personali.
E' essenziale informare i genitori e lanciare proprio su Internet campagne di sensibilizzazione bambini rivolte ai minori, perché solo il 10 per cento dei bambini estoni dichiara di essere stato aiutato dai genitori in occasione di episodi spiacevoli avvenuti su Internet.
. - (EN) Signora Presidente, sollevo una questione procedurale ai sensi dell'articolo 142, paragrafo 2, lettera a) e b) del regolamento, relativo alla ripartizione del tempo di parola. Nel corso della discussione sulla prigione di Guantanamo, tenutasi ieri in quest'Aula, il sottoscritto e numerosi altri oratori sono stati interrotti senza pietà appena qualche secondo dopo avere oltrepassato il tempo di parola a nostra disposizione. Questo trattamento intransigente ci è stato riservato dall'onorevole Pöttering e dall'onorevole Siwiec, il vicepresidente che lo ha sostituito nella seconda parte del pomeriggio.
D'altra parte all'onorevole Schultz, leader del gruppo del Partito del socialismo europeo, l'onorevole Pöttering ha concesso di eccedere di oltre un minuto il limite previsto. Lungi da me l'intenzione di insinuare che il motivo sia riconducibile al fatto che l'onorevole Pöttering e l'onorevole Schultz sono buoni compagni - alte Kameraden, per dirla in tedesco - ma non posso esimermi dal rilevare la reiterazione di questo comportamento. I colleghi dei gruppi maggiori che si dilungano su messaggi politici che il presidente predilige sono trattati con grande generosità, mentre ai colleghi dei gruppi minori che trasmettono un messaggio politico sgradito al presidente viene riservato un trattamento assai meschino. Questa è una violazione del regolamento, in cui viene sancita chiaramente la modalità secondo cui il tempo di parola dovrebbe essere ripartito.
Desidero rammentare all'onorevole Pöttering e a tutti i suoi vicepresidenti
Sono stato mandato qui per tutelare la sussidiarietà e la sovranità dei paesi membri e il presidente e i vicepresidenti di questo Parlamento non hanno alcun diritto di mettere a tacere la voce che rappresenta il 15 per cento dell'elettorato svedese.
. - Onorevole Lundgren, adesso le tolgo la parola. Ha oltrepassato il suo tempo di parola di oltre la metà. Ho preso atto delle sue parole. Penso che il concetto sia chiaro a tutti.
. - (EN) Signora Presidente, vorrei ricordarle che questo non sarebbe mai accaduto all'onorevole Schulz. Lei non lo avrebbe interrotto. Qui sta la differenza e lei me ne ha data l'ennesima riprova. La ringrazio molto.
. - Onorevole Lundgren, sono certa che si sta sbagliando. Ho preso nota delle sue parole che figureranno pertanto nel processo verbale. Sarebbe senz'altro opportuno discutere nell'Ufficio di presidenza la questione della differenza di comportamento, che è parzialmente dipendente dalla quantità di tempo disponibile.
(EN) L'ordine del giorno reca la relazione, presentata dall'onorevole Graefe zu Baringdorf a nome della commissione per l'agricoltura e lo sviluppo rurale, sulla proposta di regolamento del Parlamento europeo e del Consiglio sull'immissione sul mercato e sull'uso dei mangimi - C6-0128/2008 -.
relatore. - (DE) Signor Presidente, signor Commissario, oggi discutiamo di quella che viene definita la "dichiarazione aperta”, ci occupiamo cioè di trasparenza per quanto riguarda i mangimi come base di una sana alimentazione per i consumatori, e di dare agli acquirenti di mangimi composti un quadro generale di quanto viene loro fornito.
E' stato un lungo lavoro che spero oggi, se adottiamo questo regolamento, si concluderà positivamente. Desidero ringraziare la Commissione per il suo contributo sostanziale e costruttivo sui vari aspetti della questione. La Commissione si è confrontata con la ferma volontà politica del Parlamento di far approvare la presente dichiarazione aperta e ha anche affrontato la discussione dura ma leale con il Consiglio. Siamo orgogliosi del risultato.
Consideriamo brevemente gli avvenimenti passati. C'è stata la crisi dell'encefalopatia spongiforme bovina (BSE) e, nel 1997, la commissione temporanea di inchiesta ha presentato la propria relazione finale nella quale il Parlamento richiedeva questa dichiarazione aperta. La Commissione ha presentato una proposta, sfociata poi nella direttiva 2002/2/CE. Grazie a un compromesso con il Consiglio - che è stato sottoposto a tutti gli organismi comunitari - la direttiva ha portato alla dichiarazione aperta, che implicava una tolleranza del 15 per cento nel riportare gli ingredienti sulle etichette e l'obbligo di fornire l'esatta composizione su richiesta.
Si trattava di una direttiva piuttosto che di un regolamento, e gli Stati membri l'hanno applicata solo con grande esitazione o addirittura per niente. I mangimifici hanno fatto ricorso presso la Corte di giustizia europea, la quale ha confermato chiaramente che, ad eccezione dell'obbligo di informare i clienti, la legittimità della direttiva non era in questione. Abbiamo tenuto conto di questa sentenza in un'ulteriore procedura in Parlamento e ora, con questo regolamento, abbiamo finito di definire la questione. Ho avuto l'onore di essere sempre io il relatore e, per tutto questo tempo, ho potuto avvalermi di un'intensa collaborazione con la Commissione, basata sulla fiducia.
Possiamo essere orgogliosi del risultato di oggi che è stato raggiunto dopo dure ma oneste battaglie. Apparentemente esso gode anche dell'appoggio della maggioranza di quest'Aula e dei gruppi. Non essendoci emendamenti, ne deduco che questo regolamento verrà adottato a larga maggioranza. Disponiamo dunque di un ottimo strumento che realizza la dichiarazione aperta in tre fasi, che conoscete: innanzi tutto, l'obbligo di elencare gli ingredienti in ordine percentuale decrescente; in secondo luogo, in secondo luogo l'obbligo di informare con una tolleranza del 15 per cento - in proposito, nella presente normativa non abbiamo formulato riserve per quanto riguarda i diritti di proprietà intellettuale, ma abbiamo piuttosto fatto riferimento alla legislazione generale - e, in terzo luogo, l'obbligo di informare le autorità.
Desidero anche rimarcare l'istituzione di un registro: i componenti non verranno più miscelati o usati come mangime nell'Unione europea senza essere pubblicati, dato che devono essere inseriti in tale registro. Questo è importante non solo per le autorità di controllo ma anche per l'opinione pubblica e i clienti. Dal punto di vista del relatore posso pertanto dichiararmi molto soddisfatto del risultato generale.
membro della Commissione. - (EN) Signor Presidente, desidero innanzi tutto ringraziare la commissione per l'agricoltura e lo sviluppo rurale per il lavoro svolto su questo fascicolo e in particolare il relatore, l'onorevole Graefe zu Baringdorf, e i relatori ombra che hanno tutti svolto un ruolo importante.
L'onorevole Graefe zu Baringdorf è riuscito a condurre con grande abilità le discussioni durante le trattative e gli siamo molto grati per questo.
Il pacchetto di compromesso mantiene l'elevato livello di sicurezza dei mangimi raggiunto nell'Unione europea. Esso stabilisce un giusto equilibrio tra la protezione del consumatore e i diritti di proprietà intellettuale: elimina l'onere della procedura di autorizzazione che precede l'immissione sul mercato delle bioproteine, modernizza l'etichettatura dei mangimi informando correttamente il consumatore e pone la coregolamentazione al centro delle procedure legislative; grazie al sistema di notifica delle nuove materie prime per mangimi rende il mercato più trasparente, facilita l'innovazione e la competitività tra i mangimifici dell'EU e compie un passo concreto affinché gli utilizzatori di mangimi non vengano tratti in inganno, siano essi allevatori o proprietari di animali da compagnia.
Le trattative sono sfociate nel pacchetto di compromesso che sottoponiamo al vostro voto e che rappresenta la semplificazione e modernizzazione dell'attuale sistema di riferimento legale. Le disposizioni concernenti la cosiddetta "dichiarazione aperta” consentono un tipo di etichettatura più moderna. Le materie prime per mangimi, incorporate nei composti per animali destinati alla produzione di alimenti, dovranno venire riportate sull'etichetta in base al peso, in ordine decrescente.
Oltre a ciò, si dovrà indicare l'esatta percentuale in peso delle materie prime per mangimi che siano evidenziate e nel caso delle informazioni facoltative sull'etichetta.
Inoltre, la disposizione che, per motivi di urgenza, determinate informazioni concernenti i mangimi composti possono venire comunicate dalle autorità competenti agli acquirenti, migliora l'efficacia delle informazioni all'utente nel caso ad esempio di incidenti di contaminazione alimentare.
In questo contesto, la Commissione dichiara quanto segue. In primo luogo, al fine di adeguare agli sviluppi tecnici e scientifici l'allegato III sulle tolleranze per l'indicazione delle materie prime per mangimi e dei mangimi composti, la Commissione e i suoi servizi intendono esaminare tale allegato. In quest'ambito la Commissione prenderà in considerazione anche determinate materie prime per mangimi con un contenuto di umidità superiore al 50 per cento.
In secondo luogo, per quanto riguarda l'indicazione degli additivi, la Commissione esaminerà se i principi dell'informazione tramite l'etichettatura del mangime possano venire applicati anche agli additivi e alle premiacele consentiti in base al regolamento sugli additivi in alimentazione animale.
Infine, la Commissione è consapevole del fatto che qualunque urgenza concernente la salute umana e animale e l'ambiente può includere urgenze provocate, tra l'altro, da negligenza, frodi internazionali o atti criminali.
a nome del gruppo PPE-DE. - (DE) Signor Presidente, signor Commissario, onorevoli colleghi, a nome mio e del gruppo del Partito popolare europeo (Democratici-cristiani) e dei Democratici europei, desidero porgere i miei più sentiti ringraziamenti al nostro relatore, l'onorevole Graefe zu Baringdorf. Sono del parere che l'approccio adottato in questa relazione sia un esempio da seguire per i lavori parlamentari di quest'Aula.
